---
title: Þrymskviða - Píseň o Trymovi
date: 2009-11-01
---

[1](#1)  
Vztek schvátil Vingtóra,  
když se vzbudil  
a kladivo nikde  
kol sebe neměl.  
Zatřásl vousem,  
potřásl vlasy,  
marně se Jördin syn  
rozhlížel síní.

[2](#2)  
Tato pak první  
pronesl slova:  
"Poslouchej, Loki,  
co ti teď pravím,  
co nikdo neví  
na celé zemi,  
ni nahoře na nebi:  
Ásovi ukradli mlat."

[3](#3)  
V bílý hrad vešli  
bohyně Freye  
a Tór první  
pronesl slova:  
"Půjčíš mi, Freyo,  
své šaty z peří,  
bych zpět moh získat  
svůj mocný mlat?"

[4](#4)  
_Freya:_  
"Dala bych ti jej,  
byť ze zlata byl,  
a stejně ráda,  
kdyby byl ze stříbra."

[5](#5)  
Perutě radostně  
rozpřáhl Loki,  
přeletěl rychle  
příbytky Ásů  
a snesl se dolů  
k domovu obrů.

[6](#6)  
Trym seděl na skále,  
tursů vládce,  
pro své psy obojky  
ze zlata pletl  
a hřívu česal  
svým bujným hřebcům.

[7](#7)  
_Trym:_  
"Co je s Ásy!  
Co je s Álfy?  
Proč jsi sem zavítal  
k synům obrů?"

[8](#8)  
_Loki:_  
"Zle je s Ásy!  
Zle je s Álfy!  
Myslím, žes ukryl  
Hlórridův mlat!"

[9](#9)  
_Trym:_  
"Hlórridův mocný  
mlat jsem ukryl  
osm stop hluboko  
pod zemí obrů.  
Ten už nikdo  
nikdy nedostane,  
nedá-li mi za ženu  
žádoucí Freyu."

[10](#10)  
Perutě radostně  
rozpřáhl Loki,  
přeletěl rychle  
příbytky obrů  
a snes se dolů  
k domovu Ásů.

[11](#11)  
Před síní bohů  
s Tórem se setkal,  
jenž první tato  
pronesl slova:

[12](#12)  
"Je úspěch roven  
úsilí tvému?  
Vypravuje věrně,  
dokud jsi ve vzduchu!  
Slova unikají  
sedícímu  
a lží se chlubívá,  
kdo vleže si hoví."

[13](#13)  
_Loki:_  
"Úspěch mám opravdu  
ze svého úsilí:  
Trym má tvůj mlat,  
vládce tursů;  
ten nikdo nikdy už  
nedostane,  
leč dá-li mu za ženu  
žádoucí Freyu."

[14](#14)  
Hned se vydali  
vyhledat Freyu  
a Tór první  
pronesl slova:  
"Obleč se, Freyo,  
v nevěsty úbor  
a pojeď se mnou  
k palácům obrů!"

[15](#15)  
Vztek popad Freyu,  
vzkypěla zlostí,  
až se otřásly  
síně Ásů,  
ve dví pukl  
Brísingů prsten.

[16](#16)  
_Freya:_  
"Právem mě budou zvát  
posedlou po mužích,  
pojedu-li s tebou  
v plaáce obrů."

[17](#17)  
Ihned se sešli  
Ásové na sněm,  
a všechny bohyně  
bez výjimky.  
Rokovali,  
hledali radu,  
jak Hlórridův mlat  
mocným vzít obrům.

[18](#18)  
Tu jasný Heimdall  
pevným řek hlasem  
- jak všichni Vanové  
v budoucnost viděl -:  
"Odějme Tóra  
v nevěsty úbor!  
Na rámě mu dejme  
náramek Brísingů,  
ať na něm zvoní  
ze zlata klíče  
a ženské sukně mu  
spadají k lýtkům,  
na prsa mu zavěsme  
pestré kameny  
a zlatým čepcem mu  
očepme hlavu!"

[19](#19)  
Tu Tór se ozval,  
odvážný Ás:  
"Babou mě budou  
bohové zvát,  
nechám-li si navléci  
nevěsty úbor."

[20](#20)  
Loki však pravil,  
Laufeyjin syn:  
"Přestaň, Tóre,  
s prázdnými slovy!  
Ihned se obrové  
v hrad Ásů vrhnou,  
z jich moci-li nevyrveš  
svůj mocný mlat."

[21](#21)  
Oděli Tóra  
v nevěsty úbor,  
na rámě mu dali  
náramek Brísingů,  
kol boků připjali  
ze zlata klíče  
a suknici ženskou,  
jež spadala k lýtkům,  
prsa ozdobili  
pestrými kameny  
a zlatým čepcem  
očepili hlavu.

[22](#22)  
Tu pravil Loki,  
Laufeyjin syn:  
"Služebné děvče ti  
dělat budu,  
pojedu s tebou  
do říše tursů."

[23](#23)  
Hned byli kozli  
přihnáni domů.  
V postroj zapřaženi  
pádili rychle.  
Zem plála plameny,  
pukaly hory.  
Ódinův syn jel  
do říše obrů.

[24](#24)  
Tu pravil Trym,  
vládce tursů:  
"Vstaňte, obři,  
upravte sídla!  
Vedou mi za ženu  
žádoucí Freyu,  
Njördovu dceru  
z Nóatúnu.

[25](#25)  
K radosti mé se tu  
krávy pasou  
se zlatými rohy  
a černí býci.  
Mám mnoho pokladů  
i šperků množství,  
jedině Freya mi  
ještě chybí."

[26](#26)  
Když k večeru se  
všichni sešli  
a před obry stálo  
opojné pivo,  
Tór sám jednoho  
býka snědl,  
spolykal ženám  
kdejakou sladkost.  
Sifjin muž vypil  
tři sudy piva.

[27](#27)  
Tu pravil Trym  
vládce tursů:  
"Nikdy jsem neviděl  
statnější nevěstu,  
tak chtivou jídla  
a nápoje z chmelu,  
tučného masa  
sladké medoviny!"

[28](#28)  
Chytrá služebná  
seděla u stolu  
hledajíc odpověď  
na obrova slova:  
"Osm nocí  
nejedla nevěsta,  
tolik po objetí  
toužila obra!"

[29](#29)  
Pozdvihl nápoj  
polibků chtivý,  
však daleko uskočil  
dozadu v síni.  
"Proč uhrančivé jsou  
Freyiny oči?  
Z jejího pohledu  
oheň plane."

[30](#30)  
Chytrá služebná  
seděla u stolu,  
hledajíc odpověď  
na obrova slova:  
"Osm nocí  
nespala nevěsta,  
tolik po objetí  
toužila obra."

[31](#31)  
Dovnitř vešla  
Trymova sestra,  
náramek žádala  
na nevěstě:  
"Sejmi s ruky  
rudý prsten,  
chceš-li mou lásku mít  
a moji přízeň."

[32](#32)  
Tu pravil Trym,  
tursů vládce:  
"Přineste Mjölln,  
posvěťte nevěstu,  
položte v klín  
kladivo děvě,  
spojte nás oba  
Váriným slibem!"

[33](#33)  
Srdce se Hlórridu  
zasmálo v hrudi,  
když opět svůj mocný  
spatřil mlat.  
Trym první padl,  
tursů vládce.  
Ochromen byl  
všechen rod obrů.

[34](#34)  
Mrtvá se skácela  
obrova sestra,  
jež na nevěstě  
náramek chtěla.  
Místo prstenu  
pádnou ránu  
kladivem dostala  
tursova dcera.

[35](#35)  
Tak mlat zpět získal  
Ódinův syn.
