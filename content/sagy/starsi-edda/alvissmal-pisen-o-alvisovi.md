---
title: Alvíssmál - Píseň o Alvísovi
date: 2009-11-01
---

_Alvís:_  
"Pro svou nevěstu  
jsem si přišel,  
ať lavice mi polštáři prostře.  
Příliš že nakvap mám  
si myslí snad přátelé.  
Klid mi však bude doma dopřán."

_Tór:_  
"Cos to za mládence?  
Jak z vosku máš nos.  
Byl jsi snad mezi mrtvými v noci?  
Obrům se podobáš  
úplně postavou,  
pro nevěstu ses nenarodil."

_Alvís:_  
"Alvís se jmenuji,  
pod zemí bydlím,  
mé sídlo je v skále.  
Dlouhou vážím cestu  
k vládci vozu:  
slib nikdo by rušit neměl."

_Tór:_  
"Já jej poruším,  
neb otci patří  
nad nevěstou největší moc.  
Nebyl jsem doma,  
když slib ti dali.  
Beze mne je liché slovo bohů."

_Alvís:_  
"Kdo je ten rek,  
jenž chce rozhodovat  
o životě nejhezčí z žen?  
Mezi pobudy jen  
jistě patříš.  
Která poběhlice tě povila?"

_Tór:_  
"Vingtór se jmenuji,  
svět všechen jsem viděl,  
syn jsem Sidgranův.  
Proti mé vůli jen  
vzít si ji můžeš,  
svolení ode mne nedosáhneš."

_Alvís:_  
"S tvým souhlasem chci ji  
pro sebe získat,  
slib sňatku mi dej!  
Má touha je bez míry,  
musím ji mít,  
nad sníh jasnější nevěstu."

_Tór:_  
"Dívčí lásky ti  
dopřát chci,  
moudrý můj hoste,  
po pravdě-li mi  
ze všech světů povíš,  
co vědět je má vůle.

Řekni mi, Alvísi,  
jenž osudy znáš  
jistě všech věcí,  
jak zem se jmenuje,  
zahrada lidí,  
u rodů v různých říších?"

_Alvís:_  
"Zemí ji zvou lidé,  
Ásové zahradou  
a mocní Vanové valem;  
obři oborou,  
Álfové nivou  
a bohové rosnou rolí."

_Tór:_  
"Řekni mi, Alvísi,  
jenž osudy znáš  
jistě všech věcí,  
jak nebe se jmenuje,  
jež nad námi pne se,  
u rodů v různých říších?"

_Alvís:_  
"Nebem je zvou lidé,  
bohové oblohou,  
a Vanové tkáčem větru;  
azurem obři,  
Álfové klenbou  
a trpaslíci třpytnou síní."

_Tór:_  
"Řekni mi, Alvísi,  
jenž osudy znáš  
jistě všech věcí,  
jak měsíc se jmenuje  
mezi jasnými hvězdami  
u rodů v různých říších?"

_Alvís:_  
"Měsícem u lidí sluje,  
u bohů lunou,  
v podsvětí poutníkem,  
obrům je svítilnou,  
světlem trpaslíkům  
a Álfům měřičem času."

_Tór:_  
"Řekni mi, Alvísi,  
jenž osudy znáš  
jistě všech věcí,  
jak slunce se jmenuje  
nad syny lidí  
u rodů v různých říších?"

_Alvís:_  
"Sluncem u lidí,  
u bohů lucernou sluje,  
v podsvětí pochodní světlou,  
plamenem u obrů,  
u Álfů kolem  
a věčným u Ásů ohněm."

_Tór:_  
"Řekni mi, Alvísi,  
jenž osudy znáš  
jistě všech věcí,  
jak mraky se jmenují  
s mocnými bouřemi  
u rodů v různých říších?"

_Alvís:_  
"Mraky u lidí,  
u bohů matkou bouře,  
u Vanů větrů hrou slují,  
u obrů oblaky,  
u Álfů prameny mlh,  
a v podsvětí přilbami přírody."

_Tór:_  
"Řekni mi, Alvísi,  
jenž osudy znáš  
jistě všech věcí,  
jak vítr se jmenuje,  
který z hor věje,  
u rodů v různých říších?"

_Alvís:_  
"Vítr u lidí,  
u bohů vánek  
a vichr u věčných Vanů;  
u obrů fukýř,  
u Álfů bouře  
a v podsvětí pláč meluziny."

_Tór:_  
"Řekni mi, Alvísi,  
jenž osudy znáš  
jistě všech věcí,  
jak ticho se jmenuje,  
které ve vzduchu tane,  
u rodů v různých říších?"

_Alvís:_  
"Ticho u lidí,  
u bohů klid,  
bezvětří u věčných Vanů;  
u obrů dusno,  
u Álfů mír  
a v podsvětí příjmený pokoj."

_Tór:_  
"Řekni mi, Alvísi,  
jenž osudy znáš  
jistě všech věcí,  
jak moře se jmenuje,  
po němž muži plují,  
u rodů v různých říších?"

_Alvís:_  
"Mořem u lidí,  
u bohů hladinou,  
vlnami u věčných Vanů;  
u obrů domovem úhořů,  
u Álfů vodou  
a širokým v podsvětí proudem."

_Tór:_  
"Řekni mi, Alvísi,  
jenž osudy znáš  
jistě všech věcí,  
jak oheň sluje,  
jenž pro lidi plane,  
u rodů v různých říších?"

_Alvís:_  
"Oheň u lidí,  
u Ásů plamen,  
vedro u věčných Vanů;  
u obrů žeh,  
u Álfů žár  
a v podsvětí požírač větví."

_Tór:_  
"Řekni mi, Alvísi,  
jenž osudy znáš  
jistě všech věcí,  
jak les se jmenuje,  
jenž pro lidi roste,  
u rodů v různých říších?"

_Alvís:_  
"Les u lidí,  
u Vanů hvozd,  
u Ásů hříva hor;  
křoví u obrů,  
u Álfů houští  
a stromový v podsvětí porost."

_Tór:_  
"Řekni mi, Alvísi,  
jenž osudy znáš  
jistě všech věcí,  
jak se jmenuje  
Nörviho dcera  
u rodů v různých říších?"

_Alvís:_  
"Noc u lidí,  
u Ásů mlha,  
a závoj u věčných Vanů;  
u obrů oddech,  
u Álfů tma  
a v podsvětí pramen snů."

_Tór:_  
"Řekni mi, Alvísi,  
jenž osudy znáš  
jistě všech věcí,  
jak setba se jmenuje,  
již sejí lidé,  
u rodů v různých říších?"

_Alvís:_  
"Setba u lidí,  
u Ásů zrno  
a výmlat u věčných Vanů;  
u obrů osivo,  
osení u Álfů  
a v podsvětí bohatství pole."

_Tór:_  
"Řekni mi, Alvísi,  
jenž osudy znáš  
jistě všech věcí,  
jak nápoj se jmenuje,  
jejž lidé pijí,  
u rodů v různých říších?"

_Alvís:_  
"Pivo u lidí,  
u Ásů úlitba  
a víno u věčných Vanů;  
u obrů chmel,  
u Álfů doušek  
a v podsvětí příjemné opojení.

_Tór:_  
"Tak mnoho moudrosti  
z úst jednoho muže  
jsem nikdy neslyšel.  
Velkou lstí, skřítku, však  
jsem tě přelstil:  
příchod tě překvapil dne,  
slunce v síň svítí!"
