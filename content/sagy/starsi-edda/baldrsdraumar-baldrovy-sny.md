---
title: Baldrsdraumar - Baldrovy sny
date: 2009-11-01
---

Na sněm se všichni  
Ásové sešli,  
bohyně všechny  
běžely v radu.  
Vědět chtěli  
vládcové mocní,  
proč Baldrovi se zdály  
bolestné sny.

Tu vstal Ódin,  
otec rodů,  
Sleipna ihned  
osedlal sedlem,  
a na cestu se vydal  
do Niflhelu.  
Tu psisko spatřil  
z podsvětí běžet.

Pes měl prsa  
pokryta krví,  
na otce kouzel  
otvíral tlamu.  
Dále jel Ódin  
- duněla cesta -  
až vysokého dosáh  
Heljina domu.

Vyjel Ódin  
před východní bránu,  
kde, dobře věděl,  
byl věštkyně hrob.  
Jal se pak pěti  
kouzelné zpěvy,  
až mrtvá povstala  
a promluvila:

"Kdo je ten muž,  
neznámý mně,  
který mne nutí  
k námaze cesty?  
Vítr mě ožehl,  
ošlehal déšť,  
mrtvá pod ranní  
jsem ležela rosou."

_Ódin:_  
"Vegtam se jmenuji,  
jsem Valtamův syn,  
z podsvětí chci zvěsti  
za zvěsti ze světa:  
pro koho chystají  
s prsteny lavice,  
pro koho je podlaha  
poseta zlatem?"

_Vědma:_  
"Pro Baldra tu stojí  
sladké medoviny  
poháry plné,  
přikryté štítem.  
Strast hroznou tuší  
synové Ásů.  
Nerada jsem mluvila -  
nyní už mlčím."

_Ódin:_  
"Nemlč, věštkyně,  
ptát se nepřestanu,  
dokud mi plnou  
nepovíš pravdu,  
kdo Baldrovi  
bude vrahem,  
o život oloupí  
Ódinova syna?"

_Vědma:_  
"Höd přinese  
pověstnou haluz.  
On právě bude  
Baldrovi vrahem,  
o život oloupí  
Ódinova syna.  
Nerada jsem mluvila -  
nyní už mlčím."

_Ódin:_  
"Nemlč věštkyně!  
Ptát se nepřestanu,  
dokud mi plnou  
nepovíš pravdu:  
zda Baldrův vrah  
v boji padne,  
kdo Hödův zločin  
hranicí pomstí?"

_Vědma:_  
"Rind Vála povije  
v západní síni;  
ten Baldrova  
ubije vraha,  
Ódinův syn,  
sotva noc starý.  
Mýt ruce si nebude,  
ni hlavu česat,  
dokud na hranici neskončí  
nepřítel Baldrův.  
Nerada jsem mluvila -  
nyní už mlčím."

_Ódin:_  
"Nemlč, věštkyně!  
Ptát se nepřestanu,  
dokud mi plnou  
nepovíš pravdu:  
které to ženy  
tak mrtvého želí,  
že s krku vrhají  
krajkoví k nebi?"

_Vědma:_  
"Nejsi Vegtam,  
jak jsem věřila,  
a Ódin sám jsi,  
otec rodů."

_Ódin:_  
"Nejsi vědma,  
věštkyně nejsi,  
a spíše tří jsi  
tursů matka."

_Vědma:_  
"Jeď domů, Ódine,  
a těš se z úspěchu!  
Mě nenavštíví  
teď nikdo z mužů,  
leč až z pout lstivý  
unikne Loki  
a strašné moci  
strhnou svět v zkázu."
