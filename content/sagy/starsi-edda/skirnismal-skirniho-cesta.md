---
title: Skírnismál - Skírniho cesta
date: 2009-11-01
---

Njördův syn Frey usedl jednoho dne v Hlídskjálfu a rozhlížel se po všech světech. Pohlédl k světu obrů a uviděl tam krásnou dívku, jak se ubírá z otcovy síně do stavení se zásobami. Od té doby se soužil ve svém srdci. Skírni se jmenoval Freyův služebník. Njörd ho požádal, aby vyhledal Freye a promluvil s ním. Tu pravila Skadi:

<a href="#1" id="1">1</a>  
"Povstaň, Skírni,  
a spěchej rychle  
navštívit našeho syna.  
Zeptej se ho,  
komu hněv platí  
moudrého mládce."

<a href="#2" id="2">2</a>  
_Skírni:_  
"Zlých slov se mi dostane  
od vašeho syna,  
navštívím-li ho náhle,  
bych se ho zeptal,  
komu hněv platí  
moudrého mládce."

_Skírni vkročí k Freyovi a osloví ho:_

<a href="#3" id="3">3</a>  
"Pověz mi, Freyi,  
vůdce pluků,  
co vědět bych věru chtěl:  
proč sám sedíš  
v širé síni  
po celý, pane, den?"

<a href="#4" id="4">4</a>  
_Frey:_  
"Jak, mladý muži,  
ti povědět mám  
svou bezbřehou bolest?  
Zářivé slunce  
svítí všechny dny,  
leč ne mé lásce."

<a href="#5" id="5">5</a>  
_Skírni:_  
"tvá bolest není  
jistě tak bezbřehá,  
bys mi ji, slavný, nemohl sdělit.  
Vždyť spolu jsme od dětství  
vyrůstali,  
my dva si můžeme důvěřovat."

<a href="#6" id="6">6</a>  
_Frey:_  
"V Gymově paláci  
jsem viděl se procházet  
žádoucí ženu.  
Paže jí zářily  
a od nich se zažehl  
vzduch i vod vlny.

<a href="#7" id="7">7</a>  
Žádnému není  
ta žena tak drahá  
jak mému mládí.  
Nikdo z Ásů však  
ni z Álfů nám nepřeje,  
bychom se těšili spolu."

<a href="#8" id="8">8</a>  
_Skírni:_  
"Koně mi dej,  
který mě přenese  
přes plamenný val,  
a silný meč,  
který sám seká  
do ukrutných obrů."

<a href="#9" id="9">9</a>  
_Frey:_  
"Koně ti přivedu,  
který tě přenese  
přes plamenný val,  
i silný meč,  
který sám seká  
v ruce statného reka."  
_Skírni promlouvá ke koni:_

<a href="#10" id="10">10</a>  
"Venku je tma,  
je čas se vypravit  
přes zrosené rokle  
k obydlím obrů.  
Vrátíme se oba,  
nebo oba nás zničí  
ruka temného tursa."

_Skírni přijel do Gymiho dvorce v kraji obrů. Před branou ohrady,_  
_která stála kolem Gerdiny síně, byli uvázáni zlí psi._  
_Skírni zamířil k pastýři, který seděl na pahorku, a oslovil ho:_

<a href="#11" id="11">11</a>  
"Pověz mi, pastýři,  
který na pahorku sedíš  
a všechny střezíš stezky:  
bude mi možno  
s mladou dívkou mluvit  
pro Gymiho psy?"

<a href="#12" id="12">12</a>  
_Pastýř:_  
"Propadls smrti,  
či jsi už mrtev?  
...............  
...............  
není ti souzeno  
slovo si vyměnit  
s Gymiho dobrou dcerou."

<a href="#13" id="13">13</a>  
_Skírni:_  
"Bědování  
jen bránit může  
člověku v rozhodném činu.  
Můj věk mi byl určen  
na jediný den,  
cesta celého života."

<a href="#14" id="14">14</a>  
_Gerd:_  
"Jaké to dunění  
se z venku dere  
do našich světlých síní?  
Země se chvěje,  
v základech se třese  
Gymovy dubové dvorce."

<a href="#15" id="15">15</a>  
_Služebná:_  
"Muž silný je venku.  
Sestoupil s koně  
a na louku ho pustil pást."

<a href="#16" id="16">16</a>  
_Gerd:_  
"Pozvi ho dovnitř  
do naší síně  
na doušek drahé medoviny.  
Bojím se však,  
by venku nebyl  
vrah mého bratra."

_Vstoupí Skírni, Gerd ho osloví:_

<a href="#17" id="17">17</a>  
"Patříš snad k Álfům,  
či k synům Ásů,  
anebo k věčným Vanům?  
Jak jsi sám pronikl  
plameny ohně,  
bys naše shlédl síně?"

<a href="#18" id="18">18</a>  
_Skírni:_  
"Nepatřím k Álfům  
ni k Ásů synům,  
ni k věčným Vanům.  
A přec jsem sám pronikl  
plameny ohně,  
bych vaše shlédl síně.

<a href="#19" id="19">19</a>  
Jedenáct zářivě  
zlatých mám jablek,  
ty všechny ti věnuji, Gerdo.  
Lásku tvou získat chci,  
bys zvala Freye  
svým drahým druhem."

<a href="#20" id="20">20</a>  
_Gerd:_  
"Jedenáct jablek  
jakživa nepřijmu  
pro mužské milování.  
Nikdy, Freyi,  
nám nebude souzeno  
v objetí spolu spát."

<a href="#21" id="21">21</a>  
_Skírni:_  
"Prsten ti dám,  
který v plamenech byl  
s Ódinovým synem.  
Osm stejně těžkých  
s něho stéká  
každý devátý den."

<a href="#22" id="22">22</a>  
_Gerd:_  
"Nepřijmu prsten,  
i když v plamenech byl  
s Ódinovým synem.  
Mám dosti zlata  
v Gymových dvorech,  
můj je všechen majetek otcův."

<a href="#23" id="23">23</a>  
_Skírni:_  
"Vidíš, má děvo, tento meč,  
tenký a runami zdobený,  
jejž v ruce zde držím?  
Srdce ti probodnu  
úderem smělým,  
neslíbíš-li mi lásku."

<a href="#24" id="24">24</a>  
_Gerd:_  
"Nikdo mě násilím  
nedonutí  
milovat muže.  
Ty však se střez!  
Gymi-li tě spatří,  
jistě se s tebou střetne."

<a href="#25" id="25">25</a>  
_Skírni:_  
"Vidíš, má děvo, tento meč,  
tenký a runami zdobený,  
jejž v ruce zde držím?  
Pod tím ostřím  
padne starý obr,  
smrt stihne tvého otce.

<a href="#26" id="26">26</a>  
Kroticím prutem  
zkrotím tvůj odpor,  
že vůli mou vyplníš.  
Odejdeš pak  
v odlehlá místa,  
kde tě nikdo už neuzří.

<a href="#27" id="27">27</a>  
Na orlí skále  
budeš zrána sedět  
k světu zády,  
k podsvětí zrakem,  
pokrm ti buď protivnější,  
než pokojným lidem je  
hladký had.

<a href="#28" id="28">28</a>  
Strašnou buď obludou  
všem, kdo tě spatří.  
Hrímni ať na tebe hledí,  
ať tě hanobí všichni.  
Buď pověstnější  
než bohů pátravá stráž!  
U mříže mrtvých se mrač!

<a href="#29" id="29">29</a>  
Vzdychej a trap se  
prudkou touhou,  
strast ať tě k slzám nutí!  
Posaď se,  
a já ti povím  
o příboji příkoří,  
o tíži touhy.

<a href="#30" id="30">30</a>  
Děsit tě budou  
běsové celý den  
v ohradách obrů.  
V komnatách netvorů  
každý den budeš  
bez vůle se vláčet,  
bez vůle potácet,  
pláč ti buď jen  
potěchou trápení  
a slzami svlažuj svou bolest.

<a href="#31" id="31">31</a>  
S tříhlavým obrem  
se těšit budeš,  
anebo muže nebudeš mít.  
Žár lásky ať tě však sžírá,  
ať tě souží představa slasti,  
buď jako bodlák,  
vyhozené býlí  
z otýpky obilí.

<a href="#32" id="32">32</a>  
Šel jsem do háje,  
do svěžího hloží  
krotící prut si připravit,  
krotící prut jsem si připravil.

<a href="#33" id="33">33</a>  
Zlost má na tě Ódin,  
zlost má kníže Ásů,  
furií budeš Freyovi,  
ty drzá děvko!  
V dík se ti dostane  
hrozný hněv bohů.

<a href="#34" id="34">34</a>  
Slyště obři,  
slyšte, tursové,  
synové Suttunga,  
sami Ásové:  
jak zaklínám,  
jak zakazuji  
dívce dovádět s muži,  
dívce milovat muže.

<a href="#35" id="35">35</a>  
Hrímgrímni obr ať  
tvé tělo uchvátí  
před mříží podsvětí.

<a href="#36" id="36">36</a>  
Tam ať ti skřítkové  
na kořenech stromu  
naplní krajáč  
kozí močí.  
Lepší nápoj  
ať nikdy nedostaneš,  
panno, podle svého přání,  
panno, podle mého přání.

<a href="#37" id="37">37</a>  
Tursovu runu ti vyryji  
a tři jiné:  
chlípnost, šílenství, žádost.  
Mohu je vyhladit,  
jak jsem je vyryl,  
bude-li toho třeba."

<a href="#38" id="38">38</a>  
_Gerd:_  
"Zdráv buď, příteli,  
a přijmi pohár,  
plný opojné medoviny!  
Nikdy jsem nemyslila,  
že někdy získám  
lásku věčného Vana."

<a href="#39" id="39">39</a>  
_Skírni:_  
"Jak se svým poselstvím  
jsem pořídil, pověz,  
dříve než odjedu odtud.  
Kdy se setkat chceš  
s Njördovým synem  
a přízeň mu projevit?"

<a href="#40" id="40">40</a>  
_Gerd:_  
"Barri se jmenuje  
borový háj,  
temný a tichý.  
Za devět dní tam Gerd  
dopřeje Njördovu synu  
slast své lásky."

_Tu odjel Skírni domů. Frey, který stál venku, se ho zeptal,_  
_jaké noviny přináší:_

<a href="#41" id="41">41</a>  
"Pověz mi, Skírni,  
než sedlo odepneš  
a odneseš odtud,  
úspěch-li jsi měl  
v říši obrů  
po našem přání?"

<a href="#42" id="42">42</a>  
_Skírni:_  
"Barri se jmenuje  
borový háj,  
temný a tichý:  
za devět dní tam Gerd  
dopřeje Njördovu synu  
slast své lásky."

<a href="#43" id="43">43</a>  
_Frey:_  
"Dlouhá je noc  
a delší dvě.  
Jak v touze přežíti tři?  
Častokrát se mi měsíc  
zdál kratší dobou  
než půl noci čekání na nevěstu."

_Zdroj: Edda. Přeložil Ladislav Heger. Praha: SNKLU, 1962._
