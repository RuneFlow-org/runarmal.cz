---
title: Skírnismál - Skírniho cesta
date: 2009-11-01
---

Njördův syn Frey usedl jednoho dne v Hlídskjálfu a rozhlížel se po všech světech. Pohlédl k světu obrů a uviděl tam krásnou dívku, jak se ubírá z otcovy síně do stavení se zásobami. Od té doby se soužil ve svém srdci. Skírni se jmenoval Freyův služebník. Njörd ho požádal, aby vyhledal Freye a promluvil s ním. Tu pravila Skadi:

[1](#1)  
"Povstaň, Skírni,  
a spěchej rychle  
navštívit našeho syna.  
Zeptej se ho,  
komu hněv platí  
moudrého mládce."

[2](#2)  
_Skírni:_  
"Zlých slov se mi dostane  
od vašeho syna,  
navštívím-li ho náhle,  
bych se ho zeptal,  
komu hněv platí  
moudrého mládce."

_Skírni vkročí k Freyovi a osloví ho:_

[3](#3)  
"Pověz mi, Freyi,  
vůdce pluků,  
co vědět bych věru chtěl:  
proč sám sedíš  
v širé síni  
po celý, pane, den?"

[4](#4)  
_Frey:_  
"Jak, mladý muži,  
ti povědět mám  
svou bezbřehou bolest?  
Zářivé slunce  
svítí všechny dny,  
leč ne mé lásce."

[5](#5)  
_Skírni:_  
"tvá bolest není  
jistě tak bezbřehá,  
bys mi ji, slavný, nemohl sdělit.  
Vždyť spolu jsme od dětství  
vyrůstali,  
my dva si můžeme důvěřovat."

[6](#6)  
_Frey:_  
"V Gymově paláci  
jsem viděl se procházet  
žádoucí ženu.  
Paže jí zářily  
a od nich se zažehl  
vzduch i vod vlny.

[7](#7)  
Žádnému není  
ta žena tak drahá  
jak mému mládí.  
Nikdo z Ásů však  
ni z Álfů nám nepřeje,  
bychom se těšili spolu."

[8](#8)  
_Skírni:_  
"Koně mi dej,  
který mě přenese  
přes plamenný val,  
a silný meč,  
který sám seká  
do ukrutných obrů."

[9](#9)  
_Frey:_  
"Koně ti přivedu,  
který tě přenese  
přes plamenný val,  
i silný meč,  
který sám seká  
v ruce statného reka."  
_Skírni promlouvá ke koni:_

[10](#10)  
"Venku je tma,  
je čas se vypravit  
přes zrosené rokle  
k obydlím obrů.  
Vrátíme se oba,  
nebo oba nás zničí  
ruka temného tursa."

_Skírni přijel do Gymiho dvorce v kraji obrů. Před branou ohrady,_  
_která stála kolem Gerdiny síně, byli uvázáni zlí psi._  
_Skírni zamířil k pastýři, který seděl na pahorku, a oslovil ho:_

[11](#11)  
"Pověz mi, pastýři,  
který na pahorku sedíš  
a všechny střezíš stezky:  
bude mi možno  
s mladou dívkou mluvit  
pro Gymiho psy?"

[12](#12)  
_Pastýř:_  
"Propadls smrti,  
či jsi už mrtev?  
...............  
...............  
není ti souzeno  
slovo si vyměnit  
s Gymiho dobrou dcerou."

[13](#13)  
_Skírni:_  
"Bědování  
jen bránit může  
člověku v rozhodném činu.  
Můj věk mi byl určen  
na jediný den,  
cesta celého života."

[14](#14)  
_Gerd:_  
"Jaké to dunění  
se z venku dere  
do našich světlých síní?  
Země se chvěje,  
v základech se třese  
Gymovy dubové dvorce."

[15](#15)  
_Služebná:_  
"Muž silný je venku.  
Sestoupil s koně  
a na louku ho pustil pást."

[16](#16)  
_Gerd:_  
"Pozvi ho dovnitř  
do naší síně  
na doušek drahé medoviny.  
Bojím se však,  
by venku nebyl  
vrah mého bratra."

_Vstoupí Skírni, Gerd ho osloví:_

[17](#17)  
"Patříš snad k Álfům,  
či k synům Ásů,  
anebo k věčným Vanům?  
Jak jsi sám pronikl  
plameny ohně,  
bys naše shlédl síně?"

[18](#18)  
_Skírni:_  
"Nepatřím k Álfům  
ni k Ásů synům,  
ni k věčným Vanům.  
A přec jsem sám pronikl  
plameny ohně,  
bych vaše shlédl síně.

[19](#19)  
Jedenáct zářivě  
zlatých mám jablek,  
ty všechny ti věnuji, Gerdo.  
Lásku tvou získat chci,  
bys zvala Freye  
svým drahým druhem."

[20](#20)  
_Gerd:_  
"Jedenáct jablek  
jakživa nepřijmu  
pro mužské milování.  
Nikdy, Freyi,  
nám nebude souzeno  
v objetí spolu spát."

[21](#21)  
_Skírni:_  
"Prsten ti dám,  
který v plamenech byl  
s Ódinovým synem.  
Osm stejně těžkých  
s něho stéká  
každý devátý den."

[22](#22)  
_Gerd:_  
"Nepřijmu prsten,  
i když v plamenech byl  
s Ódinovým synem.  
Mám dosti zlata  
v Gymových dvorech,  
můj je všechen majetek otcův."

[23](#23)  
_Skírni:_  
"Vidíš, má děvo, tento meč,  
tenký a runami zdobený,  
jejž v ruce zde držím?  
Srdce ti probodnu  
úderem smělým,  
neslíbíš-li mi lásku."

[24](#24)  
_Gerd:_  
"Nikdo mě násilím  
nedonutí  
milovat muže.  
Ty však se střez!  
Gymi-li tě spatří,  
jistě se s tebou střetne."

[25](#25)  
_Skírni:_  
"Vidíš, má děvo, tento meč,  
tenký a runami zdobený,  
jejž v ruce zde držím?  
Pod tím ostřím  
padne starý obr,  
smrt stihne tvého otce.

[26](#26)  
Kroticím prutem  
zkrotím tvůj odpor,  
že vůli mou vyplníš.  
Odejdeš pak  
v odlehlá místa,  
kde tě nikdo už neuzří.

[27](#27)  
Na orlí skále  
budeš zrána sedět  
k světu zády,  
k podsvětí zrakem,  
pokrm ti buď protivnější,  
než pokojným lidem je  
hladký had.

[28](#28)  
Strašnou buď obludou  
všem, kdo tě spatří.  
Hrímni ať na tebe hledí,  
ať tě hanobí všichni.  
Buď pověstnější  
než bohů pátravá stráž!  
U mříže mrtvých se mrač!

[29](#29)  
Vzdychej a trap se  
prudkou touhou,  
strast ať tě k slzám nutí!  
Posaď se,  
a já ti povím  
o příboji příkoří,  
o tíži touhy.

[30](#30)  
Děsit tě budou  
běsové celý den  
v ohradách obrů.  
V komnatách netvorů  
každý den budeš  
bez vůle se vláčet,  
bez vůle potácet,  
pláč ti buď jen  
potěchou trápení  
a slzami svlažuj svou bolest.

[31](#31)  
S tříhlavým obrem  
se těšit budeš,  
anebo muže nebudeš mít.  
Žár lásky ať tě však sžírá,  
ať tě souží představa slasti,  
buď jako bodlák,  
vyhozené býlí  
z otýpky obilí.

[32](#32)  
Šel jsem do háje,  
do svěžího hloží  
krotící prut si připravit,  
krotící prut jsem si připravil.

[33](#33)  
Zlost má na tě Ódin,  
zlost má kníže Ásů,  
furií budeš Freyovi,  
ty drzá děvko!  
V dík se ti dostane  
hrozný hněv bohů.

[34](#34)  
Slyště obři,  
slyšte, tursové,  
synové Suttunga,  
sami Ásové:  
jak zaklínám,  
jak zakazuji  
dívce dovádět s muži,  
dívce milovat muže.

[35](#35)  
Hrímgrímni obr ať  
tvé tělo uchvátí  
před mříží podsvětí.

[36](#36)  
Tam ať ti skřítkové  
na kořenech stromu  
naplní krajáč  
kozí močí.  
Lepší nápoj  
ať nikdy nedostaneš,  
panno, podle svého přání,  
panno, podle mého přání.

[37](#37)  
Tursovu runu ti vyryji  
a tři jiné:  
chlípnost, šílenství, žádost.  
Mohu je vyhladit,  
jak jsem je vyryl,  
bude-li toho třeba."

[38](#38)  
_Gerd:_  
"Zdráv buď, příteli,  
a přijmi pohár,  
plný opojné medoviny!  
Nikdy jsem nemyslila,  
že někdy získám  
lásku věčného Vana."

[39](#39)  
_Skírni:_  
"Jak se svým poselstvím  
jsem pořídil, pověz,  
dříve než odjedu odtud.  
Kdy se setkat chceš  
s Njördovým synem  
a přízeň mu projevit?"

[40](#40)  
_Gerd:_  
"Barri se jmenuje  
borový háj,  
temný a tichý.  
Za devět dní tam Gerd  
dopřeje Njördovu synu  
slast své lásky."

_Tu odjel Skírni domů. Frey, který stál venku, se ho zeptal,_  
_jaké noviny přináší:_

[41](#41)  
"Pověz mi, Skírni,  
než sedlo odepneš  
a odneseš odtud,  
úspěch-li jsi měl  
v říši obrů  
po našem přání?"

[42](#42)  
_Skírni:_  
"Barri se jmenuje  
borový háj,  
temný a tichý:  
za devět dní tam Gerd  
dopřeje Njördovu synu  
slast své lásky."

[43](#43)  
_Frey:_  
"Dlouhá je noc  
a delší dvě.  
Jak v touze přežíti tři?  
Častokrát se mi měsíc  
zdál kratší dobou  
než půl noci čekání na nevěstu."

_Zdroj: Edda. Přeložil Ladislav Heger. Praha: SNKLU, 1962._
