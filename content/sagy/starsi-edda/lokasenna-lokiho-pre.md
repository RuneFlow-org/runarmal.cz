---
title: Lokasenna - Lokiho pře
date: 2009-11-01
---

Ægi, ktarý se jmenoval též Gymi, připravil pro bohy pivo, když dostal onen veliký kotel, jak o tom vypravuje předešlá píseň. Na hostinu přišel Ódin a jeho žena Frigg. Tór nepřišel, poněvadž byl ve východním kraji. Byla tam však Tórova žena Sif, dále Bragi a jeho žena Idun a Týr, který měl jen jednu ruku, protože druhou mu ukousl vlk Fenri, když byl spoután. Přišel též Njörd a jeho žena Skadi, Frey a Freyja a Ódinův syn Vidar. Dále tam byl Loki a Freyovi služební Byggvi a Beyla. Síň byla plná ásů a álfů. Ægi měl dva sluhy,Fimafenga a Elda. K osvětlení sloužilo zlato místo ohně a pivo se podávalo samo od sebe. Síň byla místem svatého míru. Hosté neskrblili chválou Ægiho služebníků. Loki, kterému to bylo proti mysli, zabil Fimafenga. Tu zdvihli ásové štíty a obořili se hrubými slovi na Lokiho a vyhnali ho ven do lesa.Potom se posadili opět k hostině.

Loki se vrátil a venku potkal Eldiho. Loki ho oslovil:

<a href="#1" id="1">1</a>  
"Řekni mi, Eldi,  
než obrátíš krok,  
bys v síň zas vešel:  
o čem se baví  
synové bohů  
při pití piva?"

<a href="#2" id="2">2</a>  
Eldi:  
"O zbraních rokují,  
o své odvaze k boji  
blažení bohové.  
Z ásů a álfů  
nikdo uvnitř nemá  
pro tebe přátelské slovo."

<a href="#3" id="3">3</a>  
Loki:  
"Dovnitř vstoupit chci  
do Ægiho síně  
pohledět na pitku bohů.  
Spor a sváry  
nesu ásů synům,  
v medovinu jim nesvár namíchám."

<a href="#4" id="4">4</a>  
Eldi:  
"Víš, když do Ægiho  
vstoupíš síně,  
bys na pitku pohlédl bohů  
a spílal sprostými  
vládcům slovy,  
že ti to stokrát splatí?"

<a href="#5" id="5">5</a>  
Loki:  
"Víš-li pak, Eldi,  
že hádku-li vyvoláš  
mezi tebou a mnou  
a mnoho mluvit budeš,  
můj ti dovede  
jazyk dát jadrnou odpověď?"

Potom šel Loki dovnitř. Když pak ti, kteří tam seděli, spatřili, kdo vešel, všichni zmlkli.

<a href="#6" id="6">6</a>  
Loki:  
"Žízniv jsem došel  
do této síně,  
Lopt, z lopotné cesty,  
ásy bych poprosil,  
aby mi podali  
doušek mocné medoviny.

<a href="#7" id="7">7</a>  
Proč mlčíte,  
proč stísněni jste,  
bázliví bohové?  
Určete mi k sezení  
u stolu místo,  
anebo mě vyžeňte ven!"

<a href="#8" id="8">8</a>  
Bragi:  
"Místo u stolu  
ti sotva kdy určí  
blažení bohové.  
Neboť ásové věční  
dobře vědí,  
jaké hosty mohou k hostině pozvat."

<a href="#9" id="9">9</a>  
Loki:  
"Vzpomínáš, Ódine,  
že v počátku věků  
jsme smísili svou krev?  
Pivo jsi tehdy  
odmítl pít,  
oběma-li nám nenalijí."

<a href="#10" id="10">10</a>  
Ódin:  
"Vstaň, Vidare,  
a otce vlka  
pozvi k pohoštění,  
aby nás Loki  
lživě nepomlouval  
v skvělé Ægiho síni."

Tu povstal Vidar a naplnil Lokimu pohár. Ale dříve než se Loki napil, pozdravil ásy:

<a href="#11" id="11">11</a>  
"Zdar buď bohům,  
zdar bohyním,  
všem přesvatým ásům,  
jen jednomu ne,  
jenž uvnitř sedí  
při poháru, Bragi."

<a href="#12" id="12">12</a>  
Bragi:  
"Meč a koně ti dá  
z majetku svého  
a prsten ti pošle Bragi,  
abys nesplácel  
ásům nenávist,  
vyhnul se vádě s nimi."

<a href="#13" id="13">13</a>  
Loki:  
"Věčně bez prstenů  
a bez koně bude  
bůh básníků, Bragi:  
z ásů a álfů,  
již uvnitř zde jsou,  
ty boje se nejvíc bojíš  
a třeseš se před střelou."

<a href="#14" id="14">14</a>  
Bragi:  
"Věz, kdybych venku byl,  
kdybych byl nevešel  
do skvělé Ægiho síně:  
tvou hanebnou hlavu bych  
v hněvu ti utrh,  
za tvou tě pomluvu potrestal."

<a href="#15" id="15">15</a>  
Loki:  
"Jen v sedě jsi odvážný,  
po meči sotva kdy sáhneš,  
Bragi, bojare v zápecí!  
Zbraně se chop,  
zlost máš-li na mne.  
Rek rázně vždy jedná."

<a href="#16" id="16">16</a>  
Idun:  
"Prosím tě, Bragi,  
pamatuj na rod  
a přijaté příbuzné.  
Lokiho nehaň  
lehkovážně  
v Ægiho svaté síni."

<a href="#17" id="17">17</a>  
Loki:  
"Mlč, Iduno,  
myslím, že po mužích paseš  
jak žádná žena.  
Ramenem svým jsi přec  
s rozkoší objala  
bídného bratrovraha."

<a href="#18" id="18">18</a>  
Idun:  
"Nehaním Lokiho  
lehkovážně  
v Ægiho svaté síni.  
Bragiho mysl  
opilou mírním,  
nechci, byste se v zlosti bili."

<a href="#19" id="19">19</a>  
Gefjon:  
"Proč si předhazujete,  
přemoudří ásové,  
potupná slova?  
Je v Lokiho povaze  
posmívat se bohům  
a nenávidět nebešťany."

<a href="#20" id="20">20</a>  
Loki:  
"Mlč, Gefjon,  
prozradit mohu,  
kdo tě sved sladkými sliby:  
mládenec s líčkem  
bílým jak mléko,  
jejž lýtkem svým laskalas."

<a href="#21" id="21">21</a>  
Ódin:  
"Pošetilýs, Loki,  
kam poděls rozum,  
že budíš bohyně zlost.  
Vždyť o osudu světa  
a o všech svárech  
ví stejně jak já."

<a href="#22" id="22">22</a>  
Loki:  
"Mlč, Ódine,  
málokdy jsi doved  
spravedlivě urovnat spory.  
Často jsi dal,  
komu jsi neměl dát,  
zbabělci, veliké vítězství."

<a href="#23" id="23">23</a>  
Ódin:  
"Věz, dal-li jsem někdy,  
komu jsem neměl dát,  
zbabělci, veliké vítězství:  
po osm zim jsi ty  
pod zemí byl  
dojičkou krav a děvečkou,  
děti tam rodils,  
a to je ubohý úděl."

<a href="#24" id="24">24</a>  
Loki:  
"Tys kouzla prováděl,  
v kámen ryl runy,  
jak vědmy jsi tloukl v tajemný nástroj,  
jak kouzelník jsi  
kráčel světem,  
a to je ubohý úděl."

<a href="#25" id="25">25</a>  
Frigg:  
"Mlčet byste o svých  
osudech měli  
před moudrými muži.  
Co jste v dávných  
dělali dobách,  
nevyzrazujte nikomu."

<a href="#26" id="26">26</a>  
Loki:  
"Mlč, Friggo,  
Fjörgynova dcero,  
která po užích vždy jen páslas.  
Véa a Vilja jsi,  
Vidriho ženo,  
oba objala v náruč."

<a href="#27" id="27">27</a>  
Frigg:  
"Věz, kdyby seděl  
v Ægiho síni  
můj světlý syn:  
z domu ásů bys  
sotva utekl,  
pykal bys za své pomluvy."

<a href="#28" id="28">28</a>  
Loki:  
"Přeješ si, Friggo,  
bych pronesl ještě  
slova horšího hoře?  
To já jsem způsobil,  
že nikdy svého syna  
jet neuzříš do svých síní."

<a href="#29" id="29">29</a>  
Freyja:  
"Zbláznil ses, Loki,  
že zlovolně mluvíš  
potupná stále slova?  
Záhady osudu  
Frigg dobře zná,  
ač sama o nich nikdy nemluví."

<a href="#30" id="30">30</a>  
Loki:  
"Mlč, Freyjo!  
Mysl tvou znám.  
Nejsi naprosto bez chyb.  
Z ásů a álfů,  
kteří uvnitř zde jsou,  
každého jsi milencem měla."

<a href="#31" id="31">31</a>  
Freyja:  
"Jazyk jak zmije máš  
jedovatý;  
prokletí ať ti přinese.  
Zlost na tě bohové mají  
a bohyně rovněž.  
Nakonec sklidíš jen strast."

<a href="#32" id="32">32</a>  
Loki:  
"Buď zticha, Freyjo,  
jsi plná falše  
a černých čar.  
Když s tvým bratrem  
tě bohové přistihli,  
strachem prýs pustila ducha."

<a href="#33" id="33">33</a>  
Njörd:  
"Málo znamená,  
získá-li žena  
milence k svému muži.  
Však potupou je  
poctivých bohů  
ás, který pancharty porodil."

<a href="#34" id="34">34</a>  
Loki:  
"Mlč jen, Njörde-  
na východ tě poslali  
rukojmím blažení bohové.  
Hymiho nevěstám sloužils  
za noční nádobu,  
často ti čuraly do úst."

<a href="#35" id="35">35</a>  
Njörd:  
útěchu jednu mám:  
když jsem byl u obrů  
rukojmím blažených bohů,  
syn se mi narodil  
prostý nenávisti,  
bohatýr mezi bohy.

<a href="#36" id="36">36</a>  
Loki:  
"Přestaň, Njörde!  
Pýchu svou mírni  
a hleď na svou hanbu:  
se svou sestrou jsi  
zplodil syna  
a to ti není nepodobné."

<a href="#37" id="37">37</a>  
Týr:  
"Frey jistě je  
nejlepším jezdcem  
v obydlí ásů.  
Panna proň nepláče  
ni vdaná paní;  
a každému pomůže s pout."

<a href="#38" id="38">38</a>  
Loki:  
"Mlč už, Týre!  
Ty sotva dovedeš  
svárlivce srovnat.  
Podívej se jen  
na pravou svou ruku,  
kterou ti ukousl ukrutný vlk."

<a href="#39" id="39">39</a>  
Týr:  
"Bez ruky jsem já,  
ty bez ryšavce.  
Obojí ztrátu je oželet těžko.  
Bolestí vyje  
spoutaný vlk,  
a číhá na osud ásů."

<a href="#40" id="40">40</a>  
Loki:  
"Buď zticha už, Týre,  
vždyť tvého syna jsem  
zplodil s tvou ženou;  
ni loket jsi nedostal  
drahé látky,  
ni peníz za tu potupu."

<a href="#41" id="41">41</a>  
Frey:  
"Slyším vlka úpět  
u ústí řeky,  
kde čeká na osud ásů.  
Též ty budeš podobně  
v pouta spoután,  
kováři klevet!"

<a href="#42" id="42">42</a>  
Loki:  
"Zlatem sis Gymiho  
získal dceru  
a ztratil svou zbraň.  
Až synové Muspellu  
se přes Myrkvid poženou,  
nebudeš mít, nebohý, čím se bít."

<a href="#43" id="43">43</a>  
Byggvi:  
"Věz, kdybych byl  
vznešeného rodu  
a svým zval Freyovo sídlo,  
zcela bych rozdrtil  
zlého pomlouvače  
a údy mu ochromil."

<a href="#44" id="44">44</a>  
Loki:  
"Jaký to mrňous  
se to tu mele  
a po všem chtivě chňapá?  
Kol uší budež vždy  
Freyovi bzučet,  
nebo u žernovu žehrat."

<a href="#45" id="45">45</a>  
Byggvi:  
"Byggvi se jmenuji  
a bystrým sluji  
mezi bohy i muži.  
Pro hbitost mě chválí  
Hroptovi synové,  
když popíjejí pivo."

<a href="#46" id="46">46</a>  
Loki:  
"Buď zticha už, Byggvi!  
Bohům jsi nedoved  
nikdy pořádně předložit pokrm.  
Na podlaze v slámě  
ses neslavně skryl,  
když po meči sáhli muži."

<a href="#47" id="47">47</a>  
Heimdall:  
"Opilý jsi, Loki,  
o rozum přišels;  
proč neznáš mužnou míru?  
Přílišné pití  
každého přemůže,  
na jazyk naleje jed."

<a href="#48" id="48">48</a>  
Loki:  
"Přestaň, Heimdalle,  
na počátku věků  
zlý osud ti určen byl;  
s mokrými zády  
na věky musíš  
střežit síně bohů."

<a href="#49" id="49">49</a>  
Skadi:  
"Směj se jen, Loki!  
Však brzo ti schlípne  
tvůj chrabrý chvost,  
až k skále tě  
přiváží střevy  
tvého ledově chladného syna."

<a href="#50" id="50">50</a>  
Loki:  
"Snad mě vskutku chtějí  
střevy mého syna  
posupní bohové spoutat.  
První jsem však byl  
i poslední,  
když Tjaziho jsme trestali smrtí."

<a href="#51" id="51">51</a>  
Skadi:  
"I když byls první  
a zároveň poslední,  
když jste Tjaziho trestali smrtí,  
z mých svatyní  
a svatých hájů  
ti úklady údělem vzejdou."

<a href="#52" id="52">52</a>  
Loki:  
"Líbeznější jsi byla  
k Laufeyjinu synu,  
když jsi mě lákala do svého lože;  
všechno se vyzradí,  
vyčítat-li si budem  
široce kdejakou špatnost."

Tu přistoupila Sif, a naplnivši křišťálový pohár medovinou, pravila:

<a href="#53" id="53">53</a>  
"Přijmi zde, Loki,  
zjíněný pohár  
plný příjemné medoviny.  
Jednu aspoň ušetř  
dceru ásů  
potupných pomluv."

Loki uchopil roh a pil:

<a href="#54" id="54">54</a>  
"Jediný bys byla  
ze všech bohyň  
zdráhavá k záletníkům,  
kdybych jednoho neznal,  
jejž myslím, že znám,  
a s nímž jsi podvedla prostého Tóra:  
ten jeden byl lstivý Loki."

<a href="#55" id="55">55</a>  
Beyla:  
"Hory se chvějí,  
Hlorridi, myslím,  
vládce, se vrací z výprav.  
Ten jistě hned zkrotí,  
kdy zlými slovy  
bohům i lidem laje."

<a href="#56" id="56">56</a>  
Loki:  
"Mlč jen, Beylo,  
Byggviho ženo,  
tvůj jazyk je jak hadí jed.  
Největší pohanou jsi  
mezi potomky ásů,  
ty špinavá škeble!"

Tu přišel Tór a pravil:

<a href="#57" id="57">57</a>  
"Mlč už, klevetníku,  
nebo mé kladivo ti  
rázem rozdrtí lebku.  
Hlavu ti srazím  
horkou s ramen  
a konec byde tvým hanebným kouskům."

<a href="#58" id="58">58</a>  
Loki:  
"Jördin syn teď  
do síně vešel.  
Proč, Tóre, tolik hrozíš?  
Odvahu ztratíš,  
až s vlkem se utkáš,  
jenž pozře boha bitev."

<a href="#59" id="59">59</a>  
Tór:  
"Mlč, klevetníku,  
nebo mé kladivo ti  
rázem rozdrtí lebku.  
Do výše tě vyhodím,  
do východních krajů,  
a nikdo tě už nespatří."

<a href="#60" id="60">60</a>  
Loki:  
"O svých výpravách  
na východ bys moh  
před muži mlčet,  
když jsi se potil  
v palci rukavice  
a sám sis už myslel, že nejsi Tór."

<a href="#61" id="61">61</a>  
Tór:  
"Mlč, klevetníku,  
nebo mé kladivo ti  
rázem rozdrtí lebku.  
S mlatem v pravé ruce  
ti ránu zasadím,  
v kousky ti rozdrtím každou kost."

<a href="#62" id="62">62</a>  
Loki:  
"Doufám, že budu  
ještě dlouho žít,  
i když mlatem mi hrozíš.  
Skrýmiho řemínky ti  
byly příliš silné,  
aby ses k jídlu do měchu dostal,  
a tak jsi musel hlady hynout."

<a href="#63" id="63">63</a>  
Tór:  
"Mlč, klevetníku,  
nebo mé kladivo ti  
rázem rozdrtí lebku.  
V podsvětí tě vrah  
Hrungniho pošle  
za železné mříže mrtvých."

<a href="#64" id="64">64</a>  
Loki:  
"Mluvil jsem k ásům,  
mluvil k ásů synům  
vše, co jsem na mysli měl.  
Před tebou jediný však  
odejdu ven,  
protože vím o tvých vraždách.

<a href="#65" id="65">65</a>  
Pivo jsi připravil,  
příště však už  
nebudeš, Ægi, na hostinu zvát.  
Všechny tvé věci,  
které v síni vlastníš,  
ať oheň spálí  
a záda ti sžehne!"

Když pronesl tato slova, skryl se Loki ve Fránangském vodopádu v podobě lososa. Tam ho chytili ásové. Byl pak spoután střevy svého syna Nara. Jeho druhý syn byl však proměněn ve vlka. Skadi vzala jedovatého hada a posadila ho Lokimunad tvář. Z hada kapal jed. Sigyn, Lokiho žena, seděla u něho a držela nad ním mísu, do níž chytala jed. Když byla mísa plná, vynášela ji, aby ji vylila. Zatím kapal jed na Lokiho. Tehdy sebou trhal tak mocně, že se chvěla celá země. Nyní tomu lidé říkají zemětřesení.
