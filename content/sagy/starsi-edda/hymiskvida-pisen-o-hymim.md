---
title: Hymiskviða - Píseň o Hymim
date: 2009-11-01
---

<a href="#1" id="1">1</a>  
Kdys vládnoucí bohové  
z lovu se vrátili  
a hladoví se chystali  
hodovati.  
Potřásli hůlkami,  
pohlédli na los:  
patřili, že Aegi má  
nadbytek pití.

<a href="#2" id="2">2</a>  
Skalní obr  
seděl jak chlapec,  
podobný v tváři však  
příbuzným svým.  
V oči mu pohlédl  
přísně Tór:  
"Ásům teď", pravil,  
"připravíš hody."

<a href="#3" id="3">3</a>  
Starost obrovi  
sevřela srdce.  
Přemýšlel, jak by se  
Tórovi pomstil.  
Krátce ho požádal,  
by kotel mu přinesl  
vládce mlatu,  
Sifjin manžel:  
"Připravit v něm chci  
všem bohům pivo."

<a href="#4" id="4">4</a>  
Svatí bohové  
marně jej scháněli,  
mocní Ásové  
mrzuti byli.  
Až Týr potají  
Tórovi sdělil,  
kde by s jistotou  
kotel našel.

<a href="#5" id="5">5</a>  
"Na východ Elivág  
obr bydlí.  
nezkrotný Hymi,  
na konci nebes.  
Mocný můj otec  
má mohutný kotel,  
široký mnoho stop  
a stejně hluboký."

<a href="#6" id="6">6</a>  
Tór:  
"Víš jistě, že získáme  
ten vařič vod?"

Týr:  
"Jistě, když patřičné  
ukujem pikle."

<a href="#7" id="7">7</a>  
Vyjeli z Ásgardu  
s veselou myslí  
a večer se dostali  
k Egilovu domu,  
jenž v péči vzal kozly  
s krásnými rohy.  
Sami pak spěchali  
v Hymiho síň.

<a href="#8" id="8">8</a>  
Týr pramáti svou  
protivnou spatřil,  
devět set hlav  
hrozných měla;  
však jinou uviděl  
s paprsky brv  
v pohár lít  
synovi pivo.

<a href="#9" id="9">9</a>  
"Synu obrů,  
skrýt vás musím,  
odvážné dva reky,  
pod rám kotlu,  
neboť můj muž  
málokdy je  
přívětiv k hostům  
a pohostinný."

<a href="#10" id="10">10</a>  
Pozdě se vrátil  
proradný obr,  
lakomý Hymi,  
domů z lovu.  
Zavítal v síň,  
zazvonily ledy,  
zmrzlou měl bradu,  
zjíněný vous.

<a href="#11" id="11">11</a>  
"Zdráv buď, Hymi,  
zprávu mám pro tebe:  
v tvé síně ti právě  
syn zavítal,  
jejž dlouhý čas jsme  
čekali z cesty.  
Provází ho  
protivník Hródův,  
věrný přítel lidí,  
Mocný Véor.

<a href="#12" id="12">12</a>  
Tam, hle, sedí  
pod štítem síně,  
aby se za sloupem  
bezpečně skryli."  
Sloup se rozlomil  
před zrakem obra,  
ve dví praskl  
dubový trám.

<a href="#13" id="13">13</a>  
Osm kutých  
spadlo kotlů,  
zůstal jen jeden  
jediný celý;  
z úkrytu vyšli  
a starý obr si  
pohledem změřil  
protivníka.

<a href="#14" id="14">14</a>  
Nic dobrého mu  
neřekla mysl,  
když v síni uviděl  
vraha obrů.  
Tři tučné býky  
ihned zabil,  
useknout dal jim  
sekyrou hlavy  
a položit je  
nad plameny.

<a href="#15" id="15">15</a>  
Sifjin muž snědl,  
než šel spát,  
sám dva Hymiho  
silné býky.

<a href="#16" id="16">16</a>  
Starému druhu  
Hrungniho se zdál  
oběd Hlórridův  
obdivuhodný:  
"Podruhé se budem  
spokojit muset  
všichni tři  
s výtěžkem lovu."

<a href="#17" id="17">17</a>  
Véor chtěl hned  
k veslům si sednout,  
kdyby dal návnadu  
na udici obr.

<a href="#18" id="18">18</a>  
Hymi:  
"Jdi, vrahu obrů,  
odvahu máš-li,  
ke stádům volů  
a vyber si návnadu.  
Myslím, že ti to  
nebude těžké,  
napíchnout si  
na udici  
vnadidlem vábivým  
volskou hlavu."

<a href="#19" id="19">19</a>  
Mládenec rychle  
se rozběhl k lesu,  
aby tu číhal  
na černého býka.  
Zvířeti ráznou  
strhl ranou  
rozložitý hrad  
obou rohů.

<a href="#20" id="20">20</a>  
Hymi:  
"Hroznější v činech se  
Hymimu zdáš,  
než když v síni  
u jídla sedíš."  
............  
............

<a href="#21" id="21">21</a>  
Kníže kozlů  
řek králi opic,  
by s hřebcem vln  
vesloval vpřed.  
Obr však mu  
v odpověď pravil,  
že málo touží  
po širém moři.

<a href="#22" id="22">22</a>  
Statný Hymi  
sám dvě velryby  
vylovil udicí  
ze slaných vln  
a na zádi lodi  
záštita Ásů,  
Véor, umně  
vytáčel šňůru.

<a href="#23" id="23">23</a>  
Zhoubce obrů,  
zachránce lidí  
na udici vetkl  
volskou hlavu.  
Rozevřel tlamu  
temný netvor,  
po chutném soustu  
chtivě chňap had,  
který obepíná  
okrsek země.

<a href="#24" id="24">24</a>  
Statečně táhl  
silný Tór  
jedovatou saň  
junácky k lodi:  
udeřil kladivem  
v ošklivou hlavu  
věrného bratra  
zhoubného vlka.

<a href="#25" id="25">25</a>  
Zařval netvor  
země se zachvěla,  
pukaly skály,  
šlehaly plameny  
............  
potom se ryba  
ponořila do moře.

<a href="#26" id="26">26</a>  
............  
Neveselý byl obr,  
když nazpět pluli,  
mocný Hymi  
mluvit přestal,  
vesloval prudce  
proti břehu.

<a href="#27" id="27">27</a>  
Hymi:  
"Chceš se podělit  
o práci se mnou  
a odnést velryby  
odtud domů,  
či k břehu chceš přivázat  
berana vln?"

<a href="#28" id="28">28</a>  
Přistoupil Hlórridi,  
chopil se přídě,  
pozdvihl hřebce vln  
s prosáklou vodou;  
sám i s vesly  
a s výzbrojí k čerpání  
odnášel domů  
obrovskou loď  
přes horské hřbety,  
porostlé hvozdem.

<a href="#29" id="29">29</a>  
Zavilý obr však  
zápasit dál chtěl,  
hádkám zvyklý,  
s hromovládcem.  
Pravil, že veslem  
nestačí vládnout,  
že rek jen ten je,  
kdo rozbije pohár.

<a href="#30" id="30">30</a>  
Sotva jej do rukou  
Hlórridi dostal,  
hned strmý prorazil  
pohárem kámen,  
přerazil vsedě  
sloup ve dva kusy;  
pohár však celý  
mu podali zpátky.

<a href="#31" id="31">31</a>  
Tu mocného obra  
milostnice  
Ásovi k radosti  
radou byla:  
"Uhoď Hymiho  
pohárem v hlavu,  
která nad každý  
kalich je tvrdší."

<a href="#32" id="32">32</a>  
Ohnul se v kolenou  
kozlů vládce  
a vší se oděl  
Ásů mocí:  
nepuklo sídlo  
obrovy přilby,  
praskl však ve dví  
na víno pohár.

<a href="#33" id="33">33</a>  
Hymi:  
"Vzácný klenot mi  
věru byl vzat,  
překrásný kalich když  
s kolen mi spadl."  
A dál mluvil obr:  
"Nebudu moci  
nikdy už říct:  
hotov jsi, nápoji!

<a href="#34" id="34">34</a>  
Však ještě jednu si  
podmínku stavím:  
přineste mi ze dvora  
pivní kotel!"  
Týr se pokusil  
dvakrát jím pohnout,  
nehnula se však  
obrova nádrž.

<a href="#35" id="35">35</a>  
Módiho otec pak  
jej uchopil za kraj  
a klidný kráčel  
krokem síní,  
přes hlavu si klobouk  
kotle přetáh,  
o kotníky mu zvonily  
jeho ostruhy.

<a href="#36" id="36">36</a>  
Neujeli daleko,  
když nazpět pohlédl  
Ódinův syn  
svým bystrým okem:  
spatřil, jak z pustých hor  
s Hymim se žene  
od východu  
veliký dav.

<a href="#37" id="37">37</a>  
Sundal kotel  
se svých ramen,  
zamával Mjöllnim,  
mrtvol chtivým,  
a pobil všechny  
velryby pouště.

<a href="#38" id="38">38</a>  
Neujeli daleko,  
když náhle si lehl,  
na zem klesl  
Hlórridův kozel.  
Oř v postrancích  
ochroml náhle.  
Lstivý to byl  
Lokiho čin.

<a href="#39" id="39">39</a>  
Slyšeli jste  
-a sotva kdo vám  
poví lépe  
posvátnou pověst:  
jakou pokutu  
poskytl obr,  
jenž obě své děti  
dát musel v náhradu.

<a href="#40" id="40">40</a>  
Bez bázně přišel  
Tór na sněm bohů,  
třímaje kotel,  
z nějž Hymi se těšíval.  
Mocní vládcové  
pít teď mohou  
opojný nápoj  
v Aegiho síni.

_Zdroj: Edda. Přeložil Ladislav Heger. Praha: SNKLU, 1962._
