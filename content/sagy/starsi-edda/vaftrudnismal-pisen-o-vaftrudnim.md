---
title: Vafþrúðnismál - Píseň o Vaftrúdnim
date: 2009-11-01
---

<a href="#1" id="1">1</a>  
_Ódin:_  
"Radu mi, Friggo, dej,  
když rád bych teď jel  
vyhledat Vaftrúdna!  
O moudrosti ryzí  
přestarých run  
mluvit chci s chytrým obrem."

<a href="#2" id="2">2</a>  
_Frigg:_  
"Podržet bych si  
přála vojsk vládce  
zde v bytě bohů,  
neb žádný obr  
naživu není  
velký jak Vaftrúdni."

<a href="#3" id="3">3</a>  
_Ódin:_  
"Mnoho jsem prošel,  
prohlédl mnoho,  
věčné jsem vyzkoušel bohy.  
Nyní chci vědět,  
jak Vaftrúdni vládne  
v své slavné síni.

<a href="#4" id="4">4</a>  
_Frigg:_  
"Zdar tvé cestě,  
návratu zdar!  
Zdar cíli tvé cesty!  
Sílu měj ducha,  
až, otče světa,  
se slovy s obrem utkáš."

<a href="#5" id="5">5</a>  
Vydal se Ódin,  
aby si ověřil  
moudrost obrovy mysli.  
Když síně Ímova  
otce dosáh,  
dovnitř tam Ygg ihned vkročil.

<a href="#6" id="6">6</a>  
_Ódin:_  
"Zdar tobě, Vaftrúdni,  
v tvou síň jsem vešel,  
bych tebe samého spatřil;  
vědět musím,  
zda moudrý jsi  
a o všem zpraven, obře!"

<a href="#7" id="7">7</a>  
_Vaftrúdni:_  
"Který to muž  
v mé vlastní síni  
se na mne s otázkou obrací?  
Nikdy se odtud  
nedostaneš,  
nemáš-li větší vědomosti."

<a href="#8" id="8">8</a>  
_Ódin:_  
"Gagnrád se jmenuji,  
z daleka jdu,  
žíznivý do tvých síní spěchám.  
Vlídného pohoštění  
potřebuji,  
a oddechu u tebe, obře!"

<a href="#9" id="9">9</a>  
_Vaftrúdni:_  
"Proč, Gagnráde,  
na prahu stojíš?  
Pojď sednout si v síň!  
Pak vyzkoušet můžeme,  
kdo více ví,  
host či tulova hlava."

<a href="#10" id="10">10</a>  
_Ódin:_  
"Muž bez majetku  
když k boháči přijde,  
ať mluví málo, nebo ať mlčí!  
Příliš řečí  
přinese škodu  
muži u mrazivého obra."

<a href="#11" id="11">11</a>  
_Vaftrúdni:_  
"Pověz mi, Gagnráde,  
když pokoušet chceš,  
svůj, odvážný, osud:  
jak kůň se jmenuje,  
který každý den přináší  
lidem líbezné světlo?"

<a href="#12" id="12">12</a>  
_Ódin:_  
"Skinfaxi je kůň,  
který každý den přináší  
lidem líbezné světlo.  
Nejrychlejším se zdá  
na koni rekům  
stále září hříva hřebci."

<a href="#13" id="13">13</a>  
_Vaftrúdni:_  
"Pověz mi, Gagnráde,  
když pokoušet chceš,  
svůj, odvážný, osud,  
jméno oře,  
který od východu  
bohům noc nese."

<a href="#14" id="14">14</a>  
_Ódin:_  
"Hrímfaxi nese  
temnou noc  
vládcům všech věků.  
Pěna z jeho pysků  
padá do údolí,  
odtud je ranní rosa."

<a href="#15" id="15">15</a>  
_Vaftrúdni:_  
"Pověz mi, Gagnráde,  
když pokoušet chceš,  
svůj, odvážný, osud,  
jméno řeky,  
která říši dělí  
obrů a blažených bohů."

<a href="#16" id="16">16</a>  
_Ódin:_  
"Ifing je řeka,  
která říši dělí  
obrů a blažených bohů;  
volně poteče  
po věčné časy  
nikdy nezamrzne."

<a href="#17" id="17">17</a>  
_Vaftrúdni:_  
"Pověz mi, Gagnráde,  
když pokoušet chceš,  
svůj, odvážný, osud;  
jméno valu,  
na němž válčit bude  
Surt se světlými bohy."

<a href="#18" id="18">18</a>  
_Ódin:_  
"Vigríd je val,  
na němž válčit bude  
Surt se světlými bohy.  
Sto měří mil  
každým směrem;  
takový je jim vyhrazen val."

<a href="#19" id="19">19</a>  
_Vaftrúdni:_  
"Moudrý jsi, hosti,  
k mému pojď stolci,  
sjednejme smlouvu.  
Hlava je sázkou  
v této síni  
pro naši moudrost, muži!"

<a href="#20" id="20">20</a>  
_Ódin:_  
"Pověz mi za prvé,  
postřeh-li máš  
a všechno, Vaftrúdni, víš:  
odkud země se vzala  
a obloha nebes,  
přemoudrý obře!"

<a href="#21" id="21">21</a>  
_Vaftrúdni:_  
"Z Ymiho masa  
zem je uhnětena  
a z kostí skály,  
obloha z lebky  
mrazivého obra  
a z potu vlny vod."

<a href="#22" id="22">22</a>  
_Ódin:_  
"Pověz mi za druhé,  
postřeh-li máš  
a všechno, Vaftrúdni, víš:  
odkud měsíc přišel,  
který nad lidmi pluje,  
a zářivé světlo slunce?"

<a href="#23" id="23">23</a>  
_Vaftrúdni:_  
"Mundilferi má jméno,  
jenž zplodil měsíc  
i zářivé světlo slunce.  
Po nebi kráčejí  
každý den,  
by lidem čítaly čas."

<a href="#24" id="24">24</a>  
_Ódin:_  
"Pověz mi za třetí,  
postřeh-li máš  
a všechno, Vaftrúdni, víš:  
odkud den přišel  
k dětem lidí  
a noc s novoluním?"

<a href="#25" id="25">25</a>  
_Vaftrúdni:_  
"Delling se jmenuje,  
jenž stvořil den,  
a noc je Nörviho dcerou;  
úplněk a novoluní  
určili bohové  
lidem k členění času."

<a href="#26" id="26">26</a>  
_Ódin:_  
"Za čtvrté pověz,  
postřeh-li máš  
a všechno, Vaftrúdni, víš:  
odkud zima přišla  
a zářivé léto  
k blaženým bohům?"

<a href="#27" id="27">27</a>  
_Vaftrúdni:_  
"Vindsval se jmenuje  
vládce zimy  
a Svásud světlého léta.

<a href="#28" id="28">28</a>  
_Ódin:_  
"Za páté pověz,  
postřeh-li máš  
a všechno, Vaftrúdni, víš:  
kdo z Ásů žil  
či z Ymiho rodu  
první v dalekém pravěku?"

<a href="#29" id="29">29</a>  
_Vaftrúdni:_  
"Bezpočet zim  
před stvořením země  
byl Bergelmi zrozen.  
Trudgelmi ho  
tehdy zplodil,  
Aurgelmův olbřímí syn."

<a href="#30" id="30">30</a>  
_Ódin:_  
"Za šesté pověz,  
postřeh-li máš  
a všechno, Vaftrúdni, víš:  
odkud Aurgelmi  
k synům obrů  
před věky přišel?"

<a href="#31" id="31">31</a>  
_Vaftrúdni:_  
"Z Élivágů kapaly  
kapky jedu,  
které se v obra obrátily;  
z něho vzešly  
všechny naše rody,  
proto svár stále vládne."

<a href="#32" id="32">32</a>  
_Ódin:_  
"Za sedmé pověz,  
postřeh-li máš,  
a všechno, Vaftrúdni, víš:  
jak děti zplodil  
silný obr,  
když neužil s obryní slasti?"

<a href="#33" id="33">33</a>  
_Vaftrúdni:_  
"Pod paždím obr,  
tak vypráví pověst,  
dostal s dědicem dceru.  
Noha s nohou mu  
nadělily  
sedmihlavého syna."

<a href="#34" id="34">34</a>  
_Ódin:_  
"Za osmé pověz,  
postřeh-li máš  
a všechno, Vaftrúdni, víš:  
cos v pravěku poznal,  
co první máš v paměti,  
přemoudrý obře !"

<a href="#35" id="35">35</a>  
_Vaftrúdni:_  
"V počátku zim  
před stvořením země  
byl Bergelmi zrozen.  
První má vzpomínka  
platí záchraně obra  
v člunu před potopou."

<a href="#36" id="36">36</a>  
_Ódin:_  
"Za deváté pověz,  
postřeh-li máš  
a všechno, Vaftrúdni, víš:  
odkud se vítr vzal,  
který nad mořem vane  
a nikdo ho nevidí?"

<a href="#37" id="37">37</a>  
_Vaftrúdni:_  
"Hraesvelg sedí,  
hrozný obr,  
jak orel při obzoru.  
Z jeho perutí se  
prudký vítr žene  
přes příbytky lidí."

<a href="#38" id="38">38</a>  
_Ódin:_  
"Za desáté odpověz,  
když o osudech bohů  
všech, Vaftrúdni, víš:  
odkud Njörd přišel  
k synům Ásů  
- nesčetným svatyním  
na světě vládne -  
ač mezi Ásy nevyrostl?"

<a href="#39" id="39">39</a>  
_Vaftrúdni:_  
"Žil ve Vanaheimu  
mezi moudrými vládci.  
V bohů rod rukojmím přišel.  
Na konci věků  
zas se však vrátí  
věrný Van k Vanům."

<a href="#40" id="40">40</a>  
_Ódin:_  
"Za jedenácté mi pověz,  
na které pláni  
denně dochází k boji,  
kde padlí se bijí,  
z bitvy odjíždějí  
a smířeni pak sedí spolu?"

<a href="#41" id="41">41</a>  
_Vaftrúdni:_  
"Na Ódinově pláni  
padlí bojovníci  
se bijí den co den;  
tam bojiště volí,  
z bitvy odjíždějí  
a smířeni pak sedí spolu."

<a href="#42" id="42">42</a>  
_Ódin:_  
"Za dvanácté odpověz,  
jak o osudech vládců  
všech, Vaftrúdni, víš,  
o runách obrů  
i věčných bohů  
pravdu jen pravíš,  
přemoudrý obře !"

<a href="#43" id="43">43</a>  
_Vaftrúdni:_  
O runách bohů  
a obrů všech  
pravdu jen pravím,  
neboť jsem všemi říšemi prošel,  
devíti říšemi  
až k Niflhelu,  
kde domov mají mrtví muži."

<a href="#44" id="44">44</a>  
_Ódin:_  
"Mnoho jsem prošel,  
prohlédl mnoho,  
mnoho se vyptával věčných vládců:  
kdo zbude z mužů,  
až strašná se přežene  
přes zemi zima?"

<a href="#45" id="45">45</a>  
_Vaftrúdni:_  
Líf a Líftrasi  
spasí v lese  
Hoddmímově svou hlavu.  
Ranní rosou si budou  
svlažovat rty  
odtud opět lidé vzejdou."

<a href="#46" id="46">46</a>  
_Ódin:_  
"Mnoho jsem prošel,  
prohlédl mnoho,  
mnoho se vyptával věčných vládců:  
odkud slunce  
na oblohu vzejde,  
když je přec zhoubný zhltl vlk?"

<a href="#47" id="47">47</a>  
_Vaftrúdni:_  
"Plavou dceru  
povije Alfrödul,  
než zhoubný ji zhltne vlk.  
Po matčiných  
pojede cestách,  
až zlé moci zahubí vládce."

<a href="#48" id="48">48</a>  
_Ódin:_  
"Mnoho jsem prošel,  
prohlédl mnoho,  
mnoho se vyptával věčných vládců:  
o moudrých děvách mi pověz,  
které nad mořem plují,  
nad vlnami vod."

<a href="#49" id="49">49</a>  
_Vaftrúdni:_  
Tři mocné družiny  
Mögtrasiho děv  
letí nad příbytky lidí;  
jediné dobré  
strážné duše,  
které skalní zplodili obři."

<a href="#50" id="50">50</a>  
_Ódin:_  
"Mnoho jsem prošel,  
prohlédl mnoho,  
mnoho se vyptával věčných vládců:  
kdo vládnout bude  
v říši bohů,  
až Surtova vyhasne výheň?"

<a href="#51" id="51">51</a>  
_Vaftrúdni:_  
"Vídar a Váli  
vládnout budou,  
až Surtova vyhasne výheň.  
Módi a Magni  
budou mlat třímat  
po Vingniho pádu."

<a href="#52" id="52">52</a>  
_Ódin:_  
"Mnoho jsem prošel,  
prohlédl mnoho,  
mnoho se vyptával věčných vládců:  
jaký osud  
Ódina stihne  
v posledním boji bohů?"

<a href="#53" id="53">53</a>  
_Vaftrúdni:_  
"Vlk zhltne  
vládce světa,  
Vídar však vykoná pomstu:  
hladnému chrtu  
roztrhne chřtán  
v bezohledném boji."

<a href="#54" id="54">54</a>  
_Ódin:_  
"Mnoho jsem prošel,  
prohlédl mnoho,  
mnoho se vyptával věčných vládců:  
co svěřil Ódin  
uchu svého syna,  
než ho hranice objala ohněm?"

<a href="#55" id="55">55</a>  
_Vaftrúdni:_  
"Nikdo neví,  
co jsi naposled  
do ucha svěřil svému synu.  
Zasvěcen smrti jsem mluvil  
o začátku věku  
a záhubě bohů.  
Nyní jsem vyměnil  
s Ódinem výroky:  
nikdo moudřejší nad tebe není."

_Zdroj: Edda. Přeložil Ladislav Heger. Praha: SNKLU, 1962._
