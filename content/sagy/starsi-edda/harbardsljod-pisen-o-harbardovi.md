---
title: Hárbarðsljóð - Píseň o Hárbardovi
date: 2009-11-01
---

Tór se vrátil ze své cesty na východ a přišel k jednomu zálivu. Na druhé straně zálivu stál převozník s lodí. Tór volal:

<a href="#1" id="1">1</a>  
"Kdo je ten podivný pacholek  
na protějším břehu?"

_Hárbard odpověděl:_

<a href="#2" id="2">2</a>  
"Kdo je ten chvástavý chlap,  
který přes vodu volá?"

<a href="#3" id="3">3</a>  
_Tór:_  
"Převez mě přes záliv,  
potravu dostaneš:  
sledě nesu v koši,  
neznám slastnější jídlo.  
V pokoji jsem pojed,  
než jsem práh překročil,  
sledě a ovesnou kaši.  
Sytý jsem dosud."

<a href="#4" id="4">4</a>  
_Převozník:_  
"Svou snídaní se vychloubáš  
jak výtečným činem.  
Sotva však víš,  
že smutno v tvém domě:  
tvá matka je, myslím, mrtva."

<a href="#5" id="5">5</a>  
_Tór:_  
"Zprávu mi podáváš,  
jež srdcem by pohnula  
každého muže:  
že mi zemřela matka."

<a href="#6" id="6">6</a>  
_Převozník:_  
"Neděláš dojem,  
že tři dvory ti patří.  
Bos tu stojíš  
s žebráckou berlou  
a kus cárů máš místo kalhot."

<a href="#7" id="7">7</a>  
_Tór:_  
"Zaměř s bárkou  
sem ke mně k břehu!  
Či komu patří loď,  
kdo je jejím pánem?"

<a href="#8" id="8">8</a>  
_Převozník:_  
"Hildólf mě požádal,  
abych hlídal převoz,  
rozvážný rek  
z Rádseysundu.  
Zákaz mám převážet  
zloděje, tuláky,  
jen dobré známé smím  
do lodi vzít.  
Pověz své jméno,  
mám-li tě přes sund převézt."

<a href="#9" id="9">9</a>  
_Tór:_  
"Povím ti své jméno,  
ač jsem tu psanec,  
a celý svůj rod:  
jsem Ódinův syn,  
Meiliho bratr  
a Magnův otec,  
temný hromovládce.  
S Tórem tu mluvíš.  
Též však chci zvědět,  
jak tebe zvou."

<a href="#10" id="10">10</a>  
_Převozník:_  
"Hárbard se jmenuji,  
jméno své neskrývám."

<a href="#11" id="11">11</a>  
_Tór:_  
"Nač skrývat ti jméno,  
když nemáš nepřátel?"

<a href="#12" id="12">12</a>  
_Převozník:_  
"I kdybych měl,  
před mužem jako ty  
bych život svůj zachránil -  
leč bych byl zasvěcen smrti."

<a href="#13" id="13">13</a>  
_Tór:_  
"Těžko mi připadá  
přes řeku k tobě  
brodem se brodit  
a zmáčet si břicho.  
Odměnil bych se ti,  
ubohý zmetku,  
za sprostou řeč,  
kdybych přes sund se dostal."

<a href="#14" id="14">14</a>  
_Převozník:_  
"Zde na břehu stojím  
a na tebe čekám:  
od doby, co mrtev je Hrungni,  
s tvrdším ses nesetkal mužem."

<a href="#15" id="15">15</a>  
_Tór:_  
"O boji mluvíš,  
v němž jsem se utkal  
s hrdým obrem  
kamenné hlavy.  
A přec jsem ho porazil,  
že mrtev padl.  
Co hezkého však zatím  
vykonals, Hárbarde, ty?"

<a href="#16" id="16">16</a>  
_Převozník:_  
"U Fjölvara jsem pobýval  
pět plných zim  
na ostrově  
Algroen jménem.  
Boj nám byl radostí,  
muže jsme bili,  
o lásku žen se  
ucházeli."

<a href="#17" id="17">17</a>  
_Tór:_  
"A jak se k vám měly  
ty vaše ženy?"

<a href="#18" id="18">18</a>  
_Převozník:_  
"Veselé jsme měli ženy,  
kdyby jen věrné nám byly!  
Chytré jsme měli ženy,  
kdyby se jen chránily lsti!  
Ony však z písku  
provazy pletly  
a z hloubky údolí  
hloubily základy.  
Já jsem však nad ně  
nade všechny vyzrál:  
se všemi sedmi  
sestrami spal jsem,  
rozkoš jsem s nimi  
a radost užíval.  
Co velkého však zatím,  
Tóre, vykonals ty?"

<a href="#19" id="19">19</a>  
_Tór:_  
"Tjaza jsem zabil,  
temného obra;  
Alvaldova syna  
oči jsem hodil  
na jasnou oblohu:  
to jsou znamení  
mých zralých činů,  
hvězdy, na něž všichni  
hledět vždy budou.  
Co hezkého však zatím  
vykonals, Hárbarde, ty?"

<a href="#20" id="20">20</a>  
_Převozník:_  
"Mnoho jsem měl  
milostných pletek  
s ženami upíry,  
které jsem odlákal mužům.  
V Hlébardovi jsem potkal  
hrozného obra:  
kouzelný proutek mi půjčil  
a já ho o rozum obelstil."

<a href="#21" id="21">21</a>  
_Tór:_  
"Zle jsi se odměnil  
za dobrý dar."

<a href="#22" id="22">22</a>  
_Převozník:_  
"Jeden dub získá,  
co druhý pozbyl.  
Každý se sám o sebe starej.  
Co velkého však zatím,  
Tóre, vykonals ty?"

<a href="#23" id="23">23</a>  
_Tór:_  
"Byl jsem na východě,  
bych obří bil plémě,  
upíry ženy,  
když se ubíraly do skal.  
Rod obrů by velký byl,  
všichni kdyby žili:  
lidé by zhynuli  
na této zemi.  
Co hezkého však zatím  
vykonals, Hárbarde, ty?"

<a href="#24" id="24">24</a>  
_Převozník:_  
"Byl jsem na bojišti,  
bitev se zúčastnil,  
krále popouzel,  
klid zbraní rušil.  
Ódin má jarly,  
již v boji padají,  
a Tór jen tlupu otroků."

<a href="#25" id="25">25</a>  
_Tór:_  
"Nerovně bys rozdělil  
roty bojovníků,  
kdybys moc k tomu měl."

<a href="#26" id="26">26</a>  
_Převozník:_  
"Tór má velkou sílu,  
nemá však srdce:  
hrůzou a strachem ses  
v palečnici schoval,  
kýchnout ses bál  
a pustit ducha,  
bys před obrem se  
neprozradil."

<a href="#27" id="27">27</a>  
_Tór:_  
"Hárbarde, sketo,  
hned bych tě skolil,  
kdybych tě, darebo, dosáhl."

<a href="#28" id="28">28</a>  
_Převozník:_  
"Proč mě skolit chceš,  
když příčiny nemáš?  
Co velkého však zatím,  
Tóre, vykonals ty?"

<a href="#29" id="29">29</a>  
_Tór:_  
"Byl jsem na východě,  
břeh jsem tam střežil,  
když mě spatřili  
Svárangovi syni:  
balvany mě napadli,  
nadarmo však:  
první pak přišli  
prosit o mír.  
Co hezkého však zatím  
vykonals, Hárbarde, ty?"

<a href="#30" id="30">30</a>  
_Převozník:_  
"Na východ jsem vyjel,  
s dívkou se veselil,  
vlasy jí hladil  
hebké jak len.  
Objetím mě žádoucí  
žena obdařila."

<a href="#31" id="31">31</a>  
_Tór:_  
"Dobře jsi tam užíval  
darů lásky."

<a href="#32" id="32">32</a>  
_Převozník:_  
"Kdybych byl tehdy měl,  
Tóre, tvou pomoc,  
mohl jsem tu žádoucí  
ženu svou zvát."

<a href="#33" id="33">33</a>  
_Tór:_  
"Pomoc bych ti poskyt,  
kdybys byl požádal."

<a href="#34" id="34">34</a>  
_Převozník:_  
"Zda věřit možno  
kladiva vládci?"

<a href="#35" id="35">35</a>  
_Tór:_  
"Nekoušu paty  
jak na jaře krpce."

<a href="#36" id="36">36</a>  
_Převozník:_  
"Co velkého však zatím,  
Tóre, vykonals ty?"

<a href="#37" id="37">37</a>  
_Tór:_  
"Nevěsty berserků  
na Hlésey jsem pobil.  
Mnoho zla tropily,  
rozum mužům mátly."

<a href="#38" id="38">38</a>  
_Převozník:_  
"Hanba ti, Tóre,  
že haníš ženy."

<a href="#39" id="39">39</a>  
_Tór:_  
"Vlčice to byly,  
ne vábné ženy.  
Loď mou mi rozbily,  
lanem připoutanou,  
kyji mi hrozily,  
zahnaly Tjálfa.  
Co hezkého však zatím  
vykonals, Hárbarde, ty?"

<a href="#40" id="40">40</a>  
_Převozník:_  
"Byl jsem ve vojsku,  
které sem vtrhlo  
s vlající vlajkou,  
s krvavým kopím."

<a href="#41" id="41">41</a>  
_Tór:_  
"Chceš říci, žes přitáhl,  
bys zhoubu nám připravil!"

<a href="#42" id="42">42</a>  
_Převozník:_  
"Pokutu ti zaplatím  
prstenem zlatým,  
jak usoudí soudci,  
kteří chtějí náš smír."

<a href="#43" id="43">43</a>  
_Tór:_  
"Odkud jsi vzal  
ta výsměšná slova,  
nad něž výsměšnější  
jsem nikdy neslyšel?"

<a href="#44" id="44">44</a>  
_Převozník:_  
"Mám je od mužů  
starých mravů,  
jež v slujích bydlí  
širého světa."

<a href="#45" id="45">45</a>  
_Tór:_  
"Hezká jména  
hrobům dáváš,  
když je zveš slujemi  
širého světa."

<a href="#46" id="46">46</a>  
_Převozník:_  
"Tak právě smýšlím  
o takových věcech."

<a href="#47" id="47">47</a>  
_Tór:_  
"Krutý tě stihne trest  
za tvé kroucené řeči,  
přes vodu-li se přebrodím.  
Myslím, že budeš výt  
hůře než vlk,  
až kladiva údery ucítíš."

<a href="#48" id="48">48</a>  
_Převozník:_  
"Sif tě podvádí,  
pospíchej domů  
a ukaž své hrdinství,  
halasný reku!"

<a href="#49" id="49">49</a>  
_Tór:_  
"Zlolajně mluvíš,  
bys k zlosti mě popudil;  
zbabělče bídný,  
bezmeznou mluvíš lež."

<a href="#50" id="50">50</a>  
_Převozník:_  
"Jen pravdu mluvím:  
pozdě přijdeš domů.  
A byl bys již daleko, Tóre,  
kdybys změnit svou dovedl tvář."

<a href="#51" id="51">51</a>  
_Tór:_  
"Hárbarde, sketo,  
schválně jsi mě zdržel."

<a href="#52" id="52">52</a>  
_Převozník:_  
"Tušení jsem neměl,  
že by Tórovi cestu moh  
převozník pomást."

<a href="#53" id="53">53</a>  
_Tór:_  
"Poslechni, co ti teď povím:  
připluj sem s loďkou  
a převez Magnova otce.  
Skončeme spor!"

<a href="#54" id="54">54</a>  
_Převozník:_  
"Vrať se do přívozu!  
Marně na převoz čekáš!"

<a href="#55" id="55">55</a>  
_Tór:_  
"Pověz mi cestu,  
když převézt mě nechceš."

<a href="#56" id="56">56</a>  
_Převozník:_  
"Krátké je přeplutí,  
dlouhá však cesta:  
kousek máš ke kmeni,  
kousek ke kameni,  
pak se dej nalevo,  
až lidí zem uzříš.  
Tam Fjörgyn potká  
Tóra, svého syna,  
cestu mu ukáže  
v Ódinův kraj."

<a href="#57" id="57">57</a>  
_Tór:_  
"Zdalipak ještě dnes  
dostat se tam mohu?"

<a href="#58" id="58">58</a>  
_Převozník:_  
"S námahou velkou  
při východu slunce,  
však rázným krokem  
po rozbředlé cestě."

<a href="#59" id="59">59</a>  
_Tór:_  
"Skončeme rozmluvu,  
když rozmíšku jen hledáš!  
Však uvidíš,  
jak se ti odměním,  
až se podruhé potkáme."

<a href="#60" id="60">60</a>  
_Převozník:_  
"Nech holedbání  
a hleď už zmizet!"

_Zdroj: Edda. Přeložil Ladislav Heger. Praha: SNKLU, 1962._
