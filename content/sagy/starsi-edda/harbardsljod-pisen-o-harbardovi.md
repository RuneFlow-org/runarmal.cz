---
title: Hárbarðsljóð - Píseň o Hárbardovi
date: 2009-11-01
---

Tór se vrátil ze své cesty na východ a přišel k jednomu zálivu. Na druhé straně zálivu stál převozník s lodí. Tór volal:

[1](#1)  
"Kdo je ten podivný pacholek  
na protějším břehu?"

_Hárbard odpověděl:_

[2](#2)  
"Kdo je ten chvástavý chlap,  
který přes vodu volá?"

[3](#3)  
_Tór:_  
"Převez mě přes záliv,  
potravu dostaneš:  
sledě nesu v koši,  
neznám slastnější jídlo.  
V pokoji jsem pojed,  
než jsem práh překročil,  
sledě a ovesnou kaši.  
Sytý jsem dosud."

[4](#4)  
_Převozník:_  
"Svou snídaní se vychloubáš  
jak výtečným činem.  
Sotva však víš,  
že smutno v tvém domě:  
tvá matka je, myslím, mrtva."

[5](#5)  
_Tór:_  
"Zprávu mi podáváš,  
jež srdcem by pohnula  
každého muže:  
že mi zemřela matka."

[6](#6)  
_Převozník:_  
"Neděláš dojem,  
že tři dvory ti patří.  
Bos tu stojíš  
s žebráckou berlou  
a kus cárů máš místo kalhot."

[7](#7)  
_Tór:_  
"Zaměř s bárkou  
sem ke mně k břehu!  
Či komu patří loď,  
kdo je jejím pánem?"

[8](#8)  
_Převozník:_  
"Hildólf mě požádal,  
abych hlídal převoz,  
rozvážný rek  
z Rádseysundu.  
Zákaz mám převážet  
zloděje, tuláky,  
jen dobré známé smím  
do lodi vzít.  
Pověz své jméno,  
mám-li tě přes sund převézt."

[9](#9)  
_Tór:_  
"Povím ti své jméno,  
ač jsem tu psanec,  
a celý svůj rod:  
jsem Ódinův syn,  
Meiliho bratr  
a Magnův otec,  
temný hromovládce.  
S Tórem tu mluvíš.  
Též však chci zvědět,  
jak tebe zvou."

[10](#10)  
_Převozník:_  
"Hárbard se jmenuji,  
jméno své neskrývám."

[11](#11)  
_Tór:_  
"Nač skrývat ti jméno,  
když nemáš nepřátel?"

[12](#12)  
_Převozník:_  
"I kdybych měl,  
před mužem jako ty  
bych život svůj zachránil -  
leč bych byl zasvěcen smrti."

[13](#13)  
_Tór:_  
"Těžko mi připadá  
přes řeku k tobě  
brodem se brodit  
a zmáčet si břicho.  
Odměnil bych se ti,  
ubohý zmetku,  
za sprostou řeč,  
kdybych přes sund se dostal."

[14](#14)  
_Převozník:_  
"Zde na břehu stojím  
a na tebe čekám:  
od doby, co mrtev je Hrungni,  
s tvrdším ses nesetkal mužem."

[15](#15)  
_Tór:_  
"O boji mluvíš,  
v němž jsem se utkal  
s hrdým obrem  
kamenné hlavy.  
A přec jsem ho porazil,  
že mrtev padl.  
Co hezkého však zatím  
vykonals, Hárbarde, ty?"

[16](#16)  
_Převozník:_  
"U Fjölvara jsem pobýval  
pět plných zim  
na ostrově  
Algroen jménem.  
Boj nám byl radostí,  
muže jsme bili,  
o lásku žen se  
ucházeli."

[17](#17)  
_Tór:_  
"A jak se k vám měly  
ty vaše ženy?"

[18](#18)  
_Převozník:_  
"Veselé jsme měli ženy,  
kdyby jen věrné nám byly!  
Chytré jsme měli ženy,  
kdyby se jen chránily lsti!  
Ony však z písku  
provazy pletly  
a z hloubky údolí  
hloubily základy.  
Já jsem však nad ně  
nade všechny vyzrál:  
se všemi sedmi  
sestrami spal jsem,  
rozkoš jsem s nimi  
a radost užíval.  
Co velkého však zatím,  
Tóre, vykonals ty?"

[19](#19)  
_Tór:_  
"Tjaza jsem zabil,  
temného obra;  
Alvaldova syna  
oči jsem hodil  
na jasnou oblohu:  
to jsou znamení  
mých zralých činů,  
hvězdy, na něž všichni  
hledět vždy budou.  
Co hezkého však zatím  
vykonals, Hárbarde, ty?"

[20](#20)  
_Převozník:_  
"Mnoho jsem měl  
milostných pletek  
s ženami upíry,  
které jsem odlákal mužům.  
V Hlébardovi jsem potkal  
hrozného obra:  
kouzelný proutek mi půjčil  
a já ho o rozum obelstil."

[21](#21)  
_Tór:_  
"Zle jsi se odměnil  
za dobrý dar."

[22](#22)  
_Převozník:_  
"Jeden dub získá,  
co druhý pozbyl.  
Každý se sám o sebe starej.  
Co velkého však zatím,  
Tóre, vykonals ty?"

[23](#23)  
_Tór:_  
"Byl jsem na východě,  
bych obří bil plémě,  
upíry ženy,  
když se ubíraly do skal.  
Rod obrů by velký byl,  
všichni kdyby žili:  
lidé by zhynuli  
na této zemi.  
Co hezkého však zatím  
vykonals, Hárbarde, ty?"

[24](#24)  
_Převozník:_  
"Byl jsem na bojišti,  
bitev se zúčastnil,  
krále popouzel,  
klid zbraní rušil.  
Ódin má jarly,  
již v boji padají,  
a Tór jen tlupu otroků."

[25](#25)  
_Tór:_  
"Nerovně bys rozdělil  
roty bojovníků,  
kdybys moc k tomu měl."

[26](#26)  
_Převozník:_  
"Tór má velkou sílu,  
nemá však srdce:  
hrůzou a strachem ses  
v palečnici schoval,  
kýchnout ses bál  
a pustit ducha,  
bys před obrem se  
neprozradil."

[27](#27)  
_Tór:_  
"Hárbarde, sketo,  
hned bych tě skolil,  
kdybych tě, darebo, dosáhl."

[28](#28)  
_Převozník:_  
"Proč mě skolit chceš,  
když příčiny nemáš?  
Co velkého však zatím,  
Tóre, vykonals ty?"

[29](#29)  
_Tór:_  
"Byl jsem na východě,  
břeh jsem tam střežil,  
když mě spatřili  
Svárangovi syni:  
balvany mě napadli,  
nadarmo však:  
první pak přišli  
prosit o mír.  
Co hezkého však zatím  
vykonals, Hárbarde, ty?"

[30](#30)  
_Převozník:_  
"Na východ jsem vyjel,  
s dívkou se veselil,  
vlasy jí hladil  
hebké jak len.  
Objetím mě žádoucí  
žena obdařila."

[31](#31)  
_Tór:_  
"Dobře jsi tam užíval  
darů lásky."

[32](#32)  
_Převozník:_  
"Kdybych byl tehdy měl,  
Tóre, tvou pomoc,  
mohl jsem tu žádoucí  
ženu svou zvát."

[33](#33)  
_Tór:_  
"Pomoc bych ti poskyt,  
kdybys byl požádal."

[34](#34)  
_Převozník:_  
"Zda věřit možno  
kladiva vládci?"

[35](#35)  
_Tór:_  
"Nekoušu paty  
jak na jaře krpce."

[36](#36)  
_Převozník:_  
"Co velkého však zatím,  
Tóre, vykonals ty?"

[37](#37)  
_Tór:_  
"Nevěsty berserků  
na Hlésey jsem pobil.  
Mnoho zla tropily,  
rozum mužům mátly."

[38](#38)  
_Převozník:_  
"Hanba ti, Tóre,  
že haníš ženy."

[39](#39)  
_Tór:_  
"Vlčice to byly,  
ne vábné ženy.  
Loď mou mi rozbily,  
lanem připoutanou,  
kyji mi hrozily,  
zahnaly Tjálfa.  
Co hezkého však zatím  
vykonals, Hárbarde, ty?"

[40](#40)  
_Převozník:_  
"Byl jsem ve vojsku,  
které sem vtrhlo  
s vlající vlajkou,  
s krvavým kopím."

[41](#41)  
_Tór:_  
"Chceš říci, žes přitáhl,  
bys zhoubu nám připravil!"

[42](#42)  
_Převozník:_  
"Pokutu ti zaplatím  
prstenem zlatým,  
jak usoudí soudci,  
kteří chtějí náš smír."

[43](#43)  
_Tór:_  
"Odkud jsi vzal  
ta výsměšná slova,  
nad něž výsměšnější  
jsem nikdy neslyšel?"

[44](#44)  
_Převozník:_  
"Mám je od mužů  
starých mravů,  
jež v slujích bydlí  
širého světa."

[45](#45)  
_Tór:_  
"Hezká jména  
hrobům dáváš,  
když je zveš slujemi  
širého světa."

[46](#46)  
_Převozník:_  
"Tak právě smýšlím  
o takových věcech."

[47](#47)  
_Tór:_  
"Krutý tě stihne trest  
za tvé kroucené řeči,  
přes vodu-li se přebrodím.  
Myslím, že budeš výt  
hůře než vlk,  
až kladiva údery ucítíš."

[48](#48)  
_Převozník:_  
"Sif tě podvádí,  
pospíchej domů  
a ukaž své hrdinství,  
halasný reku!"

[49](#49)  
_Tór:_  
"Zlolajně mluvíš,  
bys k zlosti mě popudil;  
zbabělče bídný,  
bezmeznou mluvíš lež."

[50](#50)  
_Převozník:_  
"Jen pravdu mluvím:  
pozdě přijdeš domů.  
A byl bys již daleko, Tóre,  
kdybys změnit svou dovedl tvář."

[51](#51)  
_Tór:_  
"Hárbarde, sketo,  
schválně jsi mě zdržel."

[52](#52)  
_Převozník:_  
"Tušení jsem neměl,  
že by Tórovi cestu moh  
převozník pomást."

[53](#53)  
_Tór:_  
"Poslechni, co ti teď povím:  
připluj sem s loďkou  
a převez Magnova otce.  
Skončeme spor!"

[54](#54)  
_Převozník:_  
"Vrať se do přívozu!  
Marně na převoz čekáš!"

[55](#55)  
_Tór:_  
"Pověz mi cestu,  
když převézt mě nechceš."

[56](#56)  
_Převozník:_  
"Krátké je přeplutí,  
dlouhá však cesta:  
kousek máš ke kmeni,  
kousek ke kameni,  
pak se dej nalevo,  
až lidí zem uzříš.  
Tam Fjörgyn potká  
Tóra, svého syna,  
cestu mu ukáže  
v Ódinův kraj."

[57](#57)  
_Tór:_  
"Zdalipak ještě dnes  
dostat se tam mohu?"

[58](#58)  
_Převozník:_  
"S námahou velkou  
při východu slunce,  
však rázným krokem  
po rozbředlé cestě."

[59](#59)  
_Tór:_  
"Skončeme rozmluvu,  
když rozmíšku jen hledáš!  
Však uvidíš,  
jak se ti odměním,  
až se podruhé potkáme."

[60](#60)  
_Převozník:_  
"Nech holedbání  
a hleď už zmizet!"

_Zdroj: Edda. Přeložil Ladislav Heger. Praha: SNKLU, 1962._
