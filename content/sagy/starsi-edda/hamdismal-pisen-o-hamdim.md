---
title: Hamðismál - Píseň o Hamdim
date: 2009-11-01
---

<a href="#1" id="1">1</a>  
Za dávných časů,  
když červánky vzešly,  
vzklíčilo smutné  
ze země símě.  
Za rosného rána  
rozkvétá bolest,  
starost svírá  
lidská srdce.

<a href="#2" id="2">2</a>  
Dnes to nebylo,  
ani včera  
- mnoho dní uběhlo  
od té doby,  
co Gudrún jitřila,  
Gjúkova dcera,  
své mladé syny,  
by pomstili sestru:

<a href="#3" id="3">3</a>  
"Svanhildu světlou,  
vaši sestru,  
Jörmunrekk král  
usmýkal koňmi,  
bělouši, vraníky,  
na vojenské cestě,  
grošáky divými,  
gótskými oři.

<a href="#4" id="4">4</a>  
Z moci jste byli  
zatlačeni ......  
................  
poslední jste větve  
mého rodu.

<a href="#5" id="5">5</a>  
Opuštěná jsem  
jak osika v lese,  
bez příbuzných  
jak bez větví bor,  
zloupena o radost  
jak o listí strom,  
když vichr se přižene  
v parný den.

<a href="#6" id="6">6</a>  
(Nejste však do rodu  
Gunnarova,  
nemáte Högniho  
hrdinnou mysl.  
Po pomstě byste  
za sestru prahli,  
kdybyste měli  
srdce mých bratří,  
hněvnou povahu  
hunských králů.")  
<a href="#7" id="7">7</a>  
Tu pravil Hamdi,  
hrdinný kníže:  
"Méně jsi, myslím,  
chválila Högniho,  
když vzbudili Sigurda  
z jeho spánku.  
Na loži sedělas  
a vrazi se smáli.

<a href="#8" id="8">8</a>  
Polštáře tvoje  
sněhobílé  
zbroceny byly  
rudou krví.  
Skonal Sigurd.  
Smutná ses skláněla  
nad vládcem, mrtvým  
z vůle Gunnarovy.

<a href="#9" id="9">9</a>  
Atla chtělas zdrtit  
ubitím Erpa  
a Eitlovou smrtí.  
Sama však trpělas.  
Ostrého meče  
by se užívat mělo  
k zničení druhých,  
ne k vlastní zhoubě."

<a href="#10" id="10">10</a>  
Tu pravi1 Sörli,  
rozvážný syn:  
"Nemíním s matkou se  
měřit v hádce.  
Všechno však, zdá se,  
jste neřekli dosud.  
Co žádáš, Gudrúno,  
by k žalu ti nebylo?

<a href="#11" id="11">11</a>  
Bratry oplakávej  
a bědné syny,  
blízké příbuzné,  
jež vehnalas v boj.  
Nás též budeš  
obou želet,  
až v cizí zemi  
zbraní padnem."

<a href="#12" id="12">12</a>  
Vyjeli ze dvora  
plní zloby,  
přes zrosené kopce  
klusali mládci  
na vraných koních  
vraždu pomstít.

<a href="#13" id="13">13</a>  
Setkali se  
na cestě reci:  
"Čím bys, nebohý,  
nám pomoci mohl?"

<a href="#14" id="14">14</a>  
Nevlastní bratr  
bratrům pravil,  
že v nouzi je podpoří  
jak noha nohu.

Hamdi:  
"Jak noha může  
podpořit nohu,  
jak jedna pěst pomoci  
druhé pěsti?"

<a href="#15" id="15">15</a>  
15 Po těchto slovech  
pravil Erp k sobě,  
hrdina, hraje si  
v sedle s hřebcem:  
"Zbytečné je ukazovat  
zbabělým cestu."

Tu zmetkem nazvali  
zdatného reka.

<a href="#16" id="16">16</a>  
Z pochvy tasili  
břitkou zbraň,  
ostří ocele,  
obryni k radosti.  
Oslabili se  
o třetinu,  
když mladého reka  
ubili mečem.

<a href="#17" id="17">17</a>  
Pláště přehodili  
přes ramena,  
meče si připjali  
kolem pasu,  
v nádherném odění  
odjížděli.

<a href="#18" id="18">18</a>  
Stočili koně  
na zhoubnou stezku,  
sestřence spatřili  
se stromu viset,  
houpat se s větve  
v chladném větru.  
Havrani kolem  
hladoví krákali.  
Nevábilo místo  
k odpočinku.

<a href="#19" id="19">19</a>  
Hluk byl v síni,  
pili hrdinové,  
neslyšela družina  
dusot koní,  
až strážce z hradby  
zatroubil v roh.

<a href="#20" id="20">20</a>  
Spěchali říci  
Jörmunrekku,  
že spatřeni byli  
s přilbami muži.  
"Radu dejte,  
rekové přišli.  
Mocným mužům jste  
sestru usmýkali"

<a href="#21" id="21">21</a>  
Zasmál se Jöjrmunrekk,  
přes vous si přejel,  
vínem se rozjařil  
k vlastní zhoubě.  
Pohodil kšticí,  
pohlédl na štít,  
pozlacený třímal  
pohár v ruce.

<a href="#22" id="22">22</a>  
Jörrmunrekk:  
"Šťasten bych byl,  
kdybych s štítem v ruce  
spatřil zde v síni  
Hamda a Sörla.  
Oba bych spoutal  
strunami luku,  
Gjúkovy potomky  
bych pověsil na strom."

<a href="#23" id="23">23</a>  
Hamdi:  
..............

<a href="#24" id="24">24</a>  
Tu děla slavná,  
nad hrdiny stojíc,  
útloprstá kněžna  
ke knížeti:  
"Slibují honosně,  
co splnit nemohou.  
Což mohou dva muži  
deset set Gótů  
spoutat a pobít  
v hradní síni?"

<a href="#25" id="25">25</a>  
Povstal boj v domě,  
poháry padaly.  
V krvi, jež proudila  
z prsou Gótů,  
leželi bojovní  
bohatýři.

<a href="#26" id="26">26</a>  
Tu pravil Hamdi,  
hrdinný rek:  
"Přál sis, Jörmunrekku,  
příchodu nás,  
pokrevných bratří,  
do svého hradu.  
Teď nohy své vidíš  
...............  
...............  
i ruce své  
vhozeny, králi,  
v horkou výheň."

<a href="#27" id="27">27</a>  
Tu vzkřikl bohatýr  
z božského rodu,  
v mohutné, brnění  
jak medvěd zařval:  
"Kamením na ně,  
když kopí jim neškodí,  
ni ostří meče,  
Jónakrovým synům."

<a href="#28" id="28">28</a>  
Tu pravil Sörli,  
rozvážný rek:  
"Zle učinils, bratře,  
kdyžs ústa otevřel.  
Přečasto z nich již  
prišly zlé rady.  
Odvahu bys mněl;  
kéž bys měl moudrost!  
Vítězství nezíská,  
komu vtip chybí.

<a href="#29" id="29">29</a>  
Byl by už bez hlavy,  
kdyby žil Erp,  
bratr náš mladý,  
jehož jsme ubili,  
nadějného reka,  
na popud norny  
a tak porušili  
posvátný mír."

<a href="#30" id="30">30</a>  
Hamdi:  
"Nesluší se nám  
následovat vlky  
a vzájemně si  
vyčítat vinu,  
jak psi noren  
v pustém poli  
na sebe v neštěstí štěkat.

<a href="#31" id="31">31</a>  
Dobře jsme si vedli.  
Jak orli na větvi  
stojíme vítězně  
nad padlými Góty.  
Cti jsme si dobyli,  
i když dnes zemřem.  
Večera se nedočkáš,  
nechce-li norna."

<a href="#32" id="32">32</a>  
Sörli tam padl  
v průčelí síně  
a Hamdi před hradbou  
složil hlavu.

Tato píseň se nazývá Starou písní o Hamdim.
