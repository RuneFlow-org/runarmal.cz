---
title: Rígsþula - Píseň o Rígovi
date: 2009-11-01
---

Za dávných časů  
dalekou cestou  
se ubíral šedivý,  
bojovný Ás,  
silný a rozumný,  
rozvážný Ríg.

Přišel k domu  
s dveřmi dokořán,  
vstoupil dovnitř,  
oheň spatřil:  
dva staří manželé  
u krbu seděli  
v kroji po otcích,  
Ái a Edda.

Ríg jim dal rád  
dobrou radu,  
doprostřed si sedl  
dlouhé síně,  
z každé strany měl  
jednoho z manželů.

Chléb překynutý  
přinesla Edda,  
tuhý a těžký  
s tvrdými zrny.  
Na plochý stůl  
mísu položila  
s hustou jíchou  
hostu k jídlu.

Ríg jim dal rád  
dobrou radu.  
Od stolu vstal pak  
a znaven šel spát,  
doprostřed si lehl  
tvrdého lože,  
z každé strany měl  
jednoho z manželů.

Tak tam strávil  
tři noci s nimi,  
potom šel odtud  
prostřed cesty.  
Uběhlo devět  
měsíců dlouhých.

Povila Edda  
pacholíka,  
z pramene vodou  
polila chlapce  
temné tváře.  
Trael dostal jméno.

Pěkně rostl,  
prospíval dobře,  
až na rukou mu  
ztvrdla kůže,  
prsty ztloustly,  
naběhly paty,  
hřbet zhrbatěl,  
zhubly tváře.

V mládí už začal  
užívat síly,  
houžví vázal  
haluze v otep,  
dříví nosil  
celý den domů.

Od krav přišla  
křivonohá,  
s lýtky spálenými,  
ožehlá sluncem,  
s ohrnutým nosem  
otrokyně.

Doprostřed světnice  
usedla dívka,  
vedle ní seděl  
syn hospodářův:  
šeptali spolu,  
stlali si postel  
otrok každý den  
s otrokyní.

Plahočili se,  
plodili děti;  
jich jména jsou, myslím:  
Hreim a Mjósni,  
Lút a Vefsi,  
Leggjaldi, Fúlni,  
Drumb, Digraldi,  
Drött a Hösvi,  
Klur a Kleggi.  
Kopali borky,  
hnojili pole,  
stavěli ploty,  
pásli kozy,  
poklízeli svině.

Jich dcery byly:  
Drumba a Kumba,  
Ökkvinkálfa  
a Arinnefja,  
Ysja a Ambótt,  
Eikintjasna,  
Tötrughypja  
a Trönubeina.  
Od nich pochází  
otroků rod.

Ríg se pak dal  
rovnou cestou,  
až přišel k zavřené  
závorou síni.  
Uprostřed podlahy  
uvnitř plál oheň,  
muž s ženou tam  
mlčky pracovali.

Muž sekyrou tesal  
vratidlo k stavu,  
vous měl přistřižen,  
vlas sčesán k čelu,  
košili těsnou;  
v koutě měli truhlu.

Žena předla,  
točila přeslicí,  
rozpřáhla rámě,  
měřila přízi,  
se stuhou na hlavě,  
v halence hrudí,  
s šátkem kol krku,  
kasanou sukní.  
Afi a Amma  
obývali dům.

Ríg jim dal rád  
dobrou radu  
............  
............

............

............  
............  
od stolu vstal  
a znaven šel spát.  
Doprostřed si lehl  
měkkého lože,  
z každé strany měl  
jednoho z manželů.

Tak tam strávil  
tři noci s nimi.  
Potom šel odtud  
prostřed cesty.  
Uplynulo devět  
měsíců dlouhých.

Povila Amma  
plavého chlapce,  
bystré měl oči  
jako ostříž;  
vodou ho skropila,  
nazvala sedlákem.  
Plné tělíčko pak  
plenkou ovinula.

Pěkně rostl,  
prospíval dobře,  
býky krotil,  
hotovil pluhy,  
domy stavěl  
a stodoly s došky,  
robil vozy  
a oral rádlem.

Domů přivedli  
vládkyni klíčů  
v suknici z koziny  
sedlákovi  
a snachou ji nazvali  
v selském čepci.  
Žili spolu  
spokojeni,  
postel si stlali,  
pole vzdělávali,  
přátele prsteny  
podíleli.

Pěkně si žili,  
plodili syny,  
Dreng byl jeden  
a druhý Hal,  
další pak Breid,  
Bóndi a Smid,  
Tegn, Bundinskeggi,  
Búi a Boddi,  
Brattskegg a Segg.

Dcery pak měly  
tato jména:  
Snót, Brúd, Svanni,  
Svarri, Sprakki,  
Fljód, Sprund a Víf,  
Feima, Ristill.  
Odtud se rozmohly  
selské rody.

Kráčel pak Ríg  
po rovných cestách,  
až dosáh síně  
s dveřmi přivřenými,  
kruh železný visel  
na veřejích.

Podlaha byla  
postlána slámou,  
u stolu mladí  
seděli manželé,  
Otec a Matka  
si hleděli v oči.

Laskavý hospodář  
si napínal luk,  
do toulce ukládal  
ostré šípy.  
Mladá žena  
s pletí jak mléko,  
zdobená šperky,  
si hladila šat.

Na hlavě čepec,  
na hrudi zlato,  
v dlouhé sukni,  
světlé říze,  
s okem zářivým,  
oslnivou lící,  
a šíjí čistší  
než čerstvý sníh.

Ríg jim dal rád  
dobrou radu,  
sedl si uprostřed  
dlouhé síně  
mezi mladou ženu  
a statného muže.

Matka mu prostřela  
prázdný stůl  
lněnou přikrývkou  
z vzorované látky,  
přinesla chleba  
z pšeničné mouky  
a pobídla hosta,  
by pojedl darů.

Postavila na stůl  
stříbrné mísy  
plné slaniny,  
pečených ptáků,  
a zdobené poháry  
s perlivým vínem.  
Pili a mluvili.  
Uplynul den.

Ríg jim dal rád  
dobrou radu.  
Potom povstal,  
přichystal postel  
a lehl si doprostřed  
na hebké lůžko  
mezi muže  
a mladou ženu.  
Tak tam strávil  
tři noci s nimi.  
Potom šel odtud  
prostřed cesty.  
Uplynulo devět  
měsíců dlouhých.

Po devíti měsících  
povila matka  
hezkého hocha.  
V hedvábné jej  
plenky ovinula,  
pokropila vodou.  
Jasné dítě  
nazvali jarlem.  
Plavé měl vlasy,  
plné tváře,  
jak ještěrka  
jiskrné oči.

Vyrůstal jarl  
v jasné síni,  
oštěpem vrhal,  
ohýbal luk,  
ostřil šípy  
cvičil psy v štvaní,  
na koni jezdil,  
kryl se štítem,  
mával mečem,  
útoky mařil,  
závodil v plavání,  
zápasil v boji.

Z lesa přišel  
Ríg lehkým krokem,  
Ríg lehkým krokem  
s tajemstvým run.  
Své jméno dal chlapci,  
synem ho nazval,  
uvázal ho  
v dědičné jmění,  
v dědičné jmění,  
majetek rodu.

Odtud se odebral  
temným lesem  
přes zjíněné skály,  
až k síni přijel.  
Uchopil štít,  
napřáhl oštěp,  
koni dal ostruhy,  
ohnal se mečem,  
zdvihl prudký boj,  
pobil nepřátele  
a přisvojil si  
početné kraje.

Sám osmnáct  
spravoval dvorců,  
štědrý byl ke všem,  
rozdával šperky,  
meče a prsteny,  
plavné koně,  
nešetřil sponami  
ni zlatými náramky.

Poslové jeli  
po vlhkých cestách,  
až k síni přijeli,  
v níž sídlil Hersi,  
šťastný s dcerou  
štíhlých prstů,  
jemné pleti,  
Ernou jménem.

Požádali o ni,  
odvezli s sebou,  
oženili jasného  
jarla s Ernou.  
Žili spolu,  
neznali žalu,  
množili rod.  
Míjely roky.

První Syn přišel,  
potom Chlapec,  
Dítě, Klouče,  
Mladík, Dědic,  
Potomek, Příbuzný  
- ve hry se pustili,  
vrhali kostky,  
v plavání vedli -  
Kníže byl další,  
poslední Král.

Prospívali  
jarlovi potomci,  
krotili koně,  
vrhali kopí,  
robili šípy,  
zdobili štíty.

Mladý Král však  
měl znalost run,  
run života  
a run věku,  
doved též chránit  
oddané muže,  
otupit ostří,  
utišit moře.

Znal hlasy ptáků,  
znal plameny mírnit,  
krotit vlny,  
starosti uklidnit;  
moc a sílu měl  
osmi mužů.

O runy se sděloval  
s jarlem Rígem,  
vyznal se ve lsti  
víc než jarl;  
pilně se snažil,  
až sám dosáh práva  
zvát se Rígem,  
znalcem run.

Mladý Král projížděl  
mlázím a hvozdy,  
ostrými šípy  
tišil ptáky  
...........

Tu vrána zvolala  
z vysoké větve:  
"Proč, mladý Králi,  
ptáky tišíš?  
Spíše bys měl  
v sedle sedět  
s pádným mečem  
porážet vojsko.

Dan a Danp mají  
drahé síně,  
vzněšenější úděl,  
než máte vy.  
Ti dobře loď  
dovedou řídit,  
rozdávat ostrou  
čepelí rány  
...........  
...........
