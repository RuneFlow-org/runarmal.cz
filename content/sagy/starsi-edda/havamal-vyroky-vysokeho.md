---
title: Hávamál - Výroky Vysokého
date: 2009-11-01
---

[1](#1)  
Po všech vchodech,  
než dovnitř vejdeš,  
se podívej  
a poohlédni,  
neboť nemůžeš vědět,  
kde nepřátelé  
u stolu v síni sedí.

[2](#2)  
Dárci buď zdar!  
Host do domu vešel:  
kam sednout si má?  
Netrpělivý je,  
kdo na prahu musí  
čekat na pozvání.

[3](#3)  
Oheň potřebuje,  
kdo ustálý je,  
koho kolena studí.  
Jídla a pláště  
je potřebí tomu,  
kdo v chladu hor chodil.

[4](#4)  
Vody potřebuje,  
kdo jako host přišel,  
utěrky a uvítání,  
laskavosti,  
vlídného slova,  
odpovědi a odmlčení.

[5](#5)  
Důvtipu tomu je třeba,  
kdo v dalekých krajích,  
hloupému jen doma je dobře.  
Posměch sklidí,  
kdo s moudrým sedí  
a otevřít ústa nedovede.

[6](#6)  
Moudrý muž  
se nechlubí mnoho,  
spíš každé své slovo váží.  
Chytrý a mlčenlivý  
kdo k lidem chodí,  
jistě úhoně ujde.  
(Neboť nikdy spolehlivějšího  
nenajdeš přítele  
než získané zkušenosti.)  
[7](#7)  
Opatrný host  
s uchem nastraženým  
při míse mlčí,  
poslouchá bedlivě,  
pozoruje bystře,  
každou sleduje stopu.

[8](#8)  
Ten je šťasten,  
komu štítem je  
pověst a posvátné runy,  
kdo poznat dovede  
pokrytectví  
v mysli cizího muže.

[9](#9)  
Ten šťasten je,  
komu štítem slouží  
do smrti důvtip a pověst.  
Neboť zlé rady  
zdrojem bývá  
muže cizího mysl.

[10](#10)  
Břímě lepší nemá  
bdělý poutník,  
než je rozum a rozvaha.  
Ty nad zlato jsou  
v neznámém městě  
každému chudému chasníku.

[11](#11)  
Břímě lepší nemá  
bdělý poutník,  
než je rozum a rozvaha.  
Nic hůře na cestě  
nedělá hlavě  
než přemíra pití.

[12](#12)  
Není pravda,  
že přítelem je  
mužům na cestě medovina.  
Neboť čím více pije,  
tím méně ví  
opilý o svých úmyslech.

[13](#13)  
Volavkou zovou  
zapomnění  
toho, kdo chmelu hoví.  
Peřím toho ptáka  
jsem spoután byl  
v Gunnlödině hrazeném hradě.

[14](#14)  
Zkušenosti zlé jsem  
nejednou získal  
z malvazu moudrého Fjalara.  
Pij jen s mírou  
medovinu,  
bys neztratil po pití paměť!

[15](#15)  
Mlčenliví a rozvážní  
by měli být muži  
a bdělí k boji.  
V radosti žij  
a rozkoši,  
dokud tě nestihne smrt.

[16](#16)  
Bloud je, kdo myslí,  
vyhne-li se boji,  
že bude věčně žít.  
Stáří má schystánu  
pro něho smrt,  
i když ho oštěpu ušetří.

[17](#17)  
Hlupák když  
k hostině přijde,  
může mlčet nebo jen mumlat,  
všechno vypoví,  
když vyprázdní pohár.  
Tehdy se projeví mysl muže.

[18](#18)  
Ten jenom pozná  
kdo mnoho prošel  
a scestoval svět,  
jaké mysli je  
cizí muž,  
má-li rozum a rozvahu.

[19](#19)  
Nedrž se poháru,  
jen s mírou pij pivo,  
mluv málo nebo mlč.  
Pomluva tě nestihne,  
ani posměch,  
budeš-li se spaním spěchat.

[20](#20)  
Nenasyta,  
nezná-li míru,  
neduhu neujde.  
Brzo stihne  
břichatého  
smích střízlivých.

[21](#21)  
Stáda vědí,  
kdy do stáje čas,  
a pospíchají z pastvy.  
Nemoudrý muž však  
nikdy nezná  
při míse míru.

[22](#22)  
Hloupý člověk  
a hašteřivý  
všemu se vysmívá,  
jedno však nezná,  
co by měl znát:  
vlastní své slabosti.

[23](#23)  
Bloudi bez rozumu  
po nocích bdí,  
na každou maličkost myslí.  
Když přijde ráno,  
jsou rozespalí  
a starostí je stále stejně.

[24](#24)  
Muž prosté mysli  
pro úsměv pouhý  
každého pokládá za přítele.  
Nepřijde na to,  
že přelstít ho chtějí,  
když s chytráky u stolu sedí.

[25](#25)  
Muž prosté mysli  
pro úsměv pouhý  
každého pokládá za přítele.  
Pozná však,  
když na sněm přijde,  
že přímluvců jen málo má.

[26](#26)  
Nemoudrý muž,  
že všechno ví, myslí,  
když v koutě u kamen sedí.  
V rozpacích velkých  
je však rázem,  
má-li svůj ukázat um.

[27](#27)  
Nemoudrý muž  
mezi cizími lidmi  
s ústy zavřenými jen uspěje.  
Nikdo nepozná,  
že nic neví,  
nebude-li mnoho mluvit.  
(Kdo však nic neví,  
neví ani,  
že příliš mnoho mluví.)  
[28](#28)  
Za moudrého platí,  
kdo odpověď zná  
i otázku dovede dát.  
Nic se věru  
z toho neutají,  
co už od úst jde k ústům.

[29](#29)  
Mnoho nesmyslů  
namluví ten,  
kdo nikdy nemlčí.  
Hbitý jazyk,  
je-li bez uzdy,  
zlo sobě často přičaruje.

[30](#30)  
Ni pohledem  
posměšně se netkni  
hosta při hostině.  
Za moudrého platí  
muž, jenž v klidu se dovede  
vyhnout vyptávání.

[31](#31)  
Za moudrého platí,  
kdo vyhnout se dovede  
posměchu při hostině.  
Sotva ví,  
kdo při stole vtipkuje,  
zda nemluví již s nepřáteli.

[32](#32)  
Mnozí muži  
milí jsou k sobě,  
prchlí však při pití.  
To věčné vády  
bude vyvolávat,  
přít se bude host s hostem.

[33](#33)  
Brzo svůj pokrm  
ráno pojez,  
k hostině hladný nechoď,  
nebo i na prázdno budeš  
polykat sousta,  
nebudeš mít z rozmluvy radost.

[34](#34)  
Oklika vede  
k vlažnému příteli,  
i když blízko bydlí.  
K dobrému příteli však  
vede přímá cesta,  
i když má daleko domov.

[35](#35)  
Nedli věčně  
na jednom místě,  
odejdi vždycky včas.  
I milý člověk se omrzí,  
otálí-li  
příliš dlouho u přítele.

[36](#36)  
Je dobře mít svůj byt,  
i sebemenší:  
svobodným činí i chudá chýš.  
I kdybys je dvě kozy měl  
a z rákosí krov,  
přec je to lepší než žebrota.

[37](#37)  
Je dobře mít svůj byt  
i sebemenší:  
svobodný činí i chudá chýš.  
Krvácí srdce chudákovi,  
když o kus chleba má  
prosit vždy přátele.

[38](#38)  
Na volném poli  
ani na krok  
nepouštěj z ruky zbraň.  
Neboť není jisté  
nebude-li cestou  
muži potřebí meče.

[39](#39)  
Nenašel jsem přítele  
tak pohostinného,  
aby nepřijal pohoštění,  
ani štědrého tolik  
..............  
aby měl obavu z oplátky.

[40](#40)  
Majetku,  
jejž muž si vydobil,  
ať v hojnosti užívá.  
Často nevítaný přijme,  
cos pro přátele chystal,  
mnohé hůř dopadne, než jsi doufal.

[41](#41)  
Z šatů ať se přátelé  
a z štítů těší,  
jež si vzájemně věnují.  
Kdo si dávají  
a oplácejí dary,  
těch přátelství dlouho potrvá.

[42](#42)  
Příteli svému  
přítelem buď  
a darem mu oplácej dar.  
Posměch hleď  
posměchem přebít  
a faleš falší.

[43](#43)  
Příteli svému  
přítelem buď,  
jemu a jeho příteli.  
Přítelem však nebuď,  
pamatuj si,  
svých nepřátel příteli.

[44](#44)  
Víš-li o druhu,  
jemuž věřit můžeš  
a dobrého chceš od něho dosáhnout,  
svěř mu svou mysl,  
dar si s ním pokaždé vyměň  
a na návštěvu k němu choď.

[45](#45)  
Nemůžeš-li  
někomu věřit  
a dobrého chceš od něho dosáhnout,  
mluv s ním vlídně,  
však v mysli měj lest  
a faleš oplácej falší.

[46](#46)  
Nemůžeš-li  
někomu věřit  
a z proradnosti ho podezříváš,  
měj pro něj úsměv,  
mysli si však:  
jaký dar, takový dík.

[47](#47)  
Mlád byl jsem kdysi  
a bloudil jsem sám  
po cizích cestách.  
Bohatým jsem si připadal,  
když přítele jsem potkal.  
Radostí je muž muži.

[48](#48)  
Šťastný je udatný  
a štědrý muž,  
zřídka ho starosti znavují.  
Jen bloud se  
všeho bojí,  
souží se, střeže dar.

[49](#49)  
Plášť svůj jsem navlékl  
v širém poli  
na staré strašáky  
a hned z nich rozvážní  
reci se stali.  
Na posměch je nám nahý muž.

[50](#50)  
Schne každý smrk,  
který na skále roste,  
neochrání ho kůra ni jehličí.  
A o nic lépe na tom není,  
kdo nikoho nemiluje,  
k čemu je mu pak ještě žít?

[51](#51)  
Prudčeji než oheň  
plane s přítelem neupřímným  
mír pěti dní.  
Pohasne náhle,  
když přijde šestý,  
a konec je krásnému přátelství.

[52](#52)  
Není vždy nutné  
dávat náramný dar.  
Za málo možno získat si chválu.  
Kousek chleba  
a skloněný kalich  
mi druha daroval.

[53](#53)  
Na malých březích  
u malých vod  
jsou lidi malé mysli.  
Všichni stejně  
nebyli stvořeni,  
na dva díly dělí se lidstvo.

[54](#54)  
Každý by měl  
kus rozumu mít,  
i když ne přemíru rozumu.  
Tomu z lidí se  
vždy lépe žije,  
kdo velmi mnoho ví.

[55](#55)  
Každý by měl  
kus rozumu mít,  
i když ne přemíru rozumu.  
Neboť srdce je  
sotva kdy šťastné,  
když všechno o světě ví.

[56](#56)  
Každý by měl  
kus rozumu mít,  
i když ne přemíru rozumu.  
Kdo nezná  
napřed svůj osud,  
bez strachu se dožije stáří.

[57](#57)  
Oheň se  
od ohně chytá,  
jiskra vzbuzuje jiskru.  
Muž od muže se  
z mluvy učí,  
újmu jen utrpí muž uzavřený.

[58](#58)  
Přivstat si musí,  
kdo po životě pase  
a majetku jiného muže.  
Sotva se vlku  
vleže lov zdaří  
a muži ve spaní vítězství.

[59](#59)  
Kdo dělníků má málo,  
přivstat si musí  
a po práci se podívat.  
Mnoho promarní,  
kdo prospí ráno,  
půl bohatství patří časnému.

[60](#60)  
Zná míru šindele  
i suchých špalků  
každý muž moudrý  
a všeho dřeva,  
s nímž vystačit musí  
po čtvrt čí po půl roku.

[61](#61)  
Umyt a sytý  
jeď na sněm,  
i když v chatrných chodíš šatech.  
Za střevíce a spodky  
stydět se nemusíš,  
ni na krásu koně hledět.

[62](#62)  
Jak orel chtivě  
po kořisti chňapá,  
když nad moře vlny vzlétne,  
tak se rozhlíží  
na sněmu muž,  
který pro svou při přátele hledá.

[63](#63)  
Otázku klást  
a dovést odpovědět  
musí muž moudrý.  
Jen jednomu se svěř,  
jinému ne,  
tajemství tří šeptá tráva.

[64](#64)  
Každý muž moudrý  
své moci  
jen s mírou ať užívá.  
Mezi odvážnými  
objeví se brzo,  
že nikdo není nejsmělejší.

[65](#65)  
..............  
..............  
..............  
Za slova,která  
muž muži řekne,  
často pak musí pykat.

[66](#66)  
Jednou jsem přišel  
příliš brzo,  
jindy zas příliš pozdě.  
Buď bylo víno už vypito,  
nebo nevykvasilo ještě.  
Nevítaný host nikdy nepřijde vhod.

[67](#67)  
S pozváním leckde bych  
počítat mohl,  
kdyby se hostit nemusel host,  
kdyby dvě kýty  
v komoře visely  
za jednu, kterou jsem snědl.

[68](#68)  
Oheň a slunce je  
synů lidských  
nejdražší dar,  
jestliže bez hany  
hledí žít  
a zdraví si dovedou zachovat.

[69](#69)  
Nikdo není nešťasten zcela,  
i když je nemocen.  
Někdo se těší ze síly synů,  
někdo zas z přátel,  
z pokladů jiný  
a někdo z čestných činů.

[70](#70)  
Lépe je živému,  
třeba byl žebrák.  
Každý chudák se na kravku zmůže.  
Oheň sálal  
v síni bohatého,  
muž sám však mrtev byl před domem.

[71](#71)  
Kulhavý koně si osedlá,  
bezruký hlídá brav,  
hluchý se v boji hledí bít.  
Být slepý je lépe  
než spálen být,  
málokomu mrtvý prospěje.

[72](#72)  
Syna mít  
je dobře muži,  
i když je pozdním pohrobkem.  
Sotva ti kdo postaví  
u cesty pomník,  
ne-li pokrevný příbuzný.

[73](#73)  
Dva jednoho přemohou,  
jazyk sám přináší hlavě smrt,  
pod každým pláštěm  
vždycky počítej s pěstí.

[74](#74)  
Spí bez starosti,  
kdo věří své spíži.  
Krátká jsou lodní ráhna  
a podzimní noci nejisté.  
Několikrát se převrátí  
za pět dní vítr  
a mnohem častěji za měsíc.

[75](#75)  
Kdo nic neví,  
neví, že často  
k pošetilosti vede poklad.  
Jeden je bohatý,  
jiný je v bídě,  
v posměch ho proto neber!

[76](#76)  
Zajde majetek,  
zemřou přátelé,  
ty sám též zemřeš.  
Jen toho paměť  
potrvá věčně,  
kdo si ji zaživa zasloužil.

[77](#77)  
Zajde majetek,  
zemřou přátelé,  
ty sám též zemřeš.  
Vím jedno jen,  
co věčně trvá:  
po mrtvém pověst.

[78](#78)  
Plné spíže jsem viděl  
Fitjungových synů,  
teď nad žebráckou holí hořekují.  
Bohatství trvá  
jak mžiknutí brvy,  
je to přelétavý pták.

[79](#79)  
Nemoudrý muž  
když majetku nabude,  
pokladů či přízně žen,  
zpychne rychle,  
pozbude rozvahu,  
propadne pošetilosti.

[80](#80)  
Ptáš-li se na runy,  
posvátné písmo,  
jež od bohů pochází,  
jež věštec vybarvil,  
že mluvit je chytré, zvíš,  
a moudré je mlčet.

[81](#81)  
Den před večerem nechval  
a ženu, dokud spálena není.  
Meč chval, až ho vyzkoušíš,  
a děvče, až se vdá,  
led, až jej přejdeš,  
a pivo po vypití.

[82](#82)  
Za bouře vyvracej stromy,  
za větru po moři vesluj,  
a dívkou se v noci bav:  
mnoho očí má den.  
Lodi užívej k plavbě,  
k obraně štítu,  
meče k potyčce  
a k polibkům panny.

[83](#83)  
Pivo pij u krbu,  
klouzej se po ledě,  
herku hubenou  
a meč krvavý kupuj,  
koně si v stáji hleď  
a v popluží chovej psa.

[84](#84)  
Dívčí řeči nikdo  
nikdy nevěř,  
ni výřečnosti vdaných žen.  
Jejich srdce je  
jak otáčivé kolo,  
vratkou mají vůli.

[85](#85)  
Stejně nevěř  
stromu bez kořenů,  
stoupající vodě,  
chrochtající svini,  
prasklému luku,  
hořící louči,  
vyjící mu vlku,  
krákavé vráně,  
zpěněnému kotli,

[86](#86)  
oštěpu v letu,  
padajícím vlnám,  
tenkému ledu,  
stočenému hadu,  
ženám v posteli,  
puklému meči,  
hře medvěda,  
královské hlavě,

[87](#87)  
nemocnému oslu,  
otroku svéhlavému,  
lichotkám vědmy  
a těm, kteří právě  
v poli padli.

[88](#88)  
Raná setba  
ráda klame  
a stejně i rané synovy rady.  
Úrodě je pohody třeba,  
synovi poznání  
a obojí oklamává.

[89](#89)  
Víry nedej  
vrahu svého bratra,  
rozbořenému domu,  
rychlému koni -  
k užitku není,  
když nohu si zlomí -  
všem těmto radám však  
jen bloud bude věřit!

[90](#90)  
Nejistá je láska  
žen lehkovážných  
jak nekutý kůň  
na kluzkém ledě,  
jak dvouleté hříbě  
ve hlučné vřavě,  
jak loď bez kormidla  
v líté bouři,  
jak lov kulhavého,  
když losa loví  
v rozbředlém sněhu strmých roklí.

[91](#91)  
Otevřeně mluvím,  
neb obojí znám:  
nevěrná je též mysl mužů:  
tím krásněj mluvíme,  
čím hůře klamem.  
Tak ženy lákáme k lásce.

[92](#92)  
Pěkně mluv,  
na dary pamatuj,  
kdo na dívce loudit chceš lásku.  
Chval plavnou  
postavu panny:  
lichocením lásku získáš.

[93](#93)  
Pro lásku nikdo  
nikdy by neměl  
srdce druhého soudit,  
často ne hloupého,  
avšak moudrého muže  
obloudí líbezná líc.  
Soudit neměl  
pro to, čemu mnohý muž propadá:  
modrého muže  
v pošetilce mění  
veliká vášeň.

[94](#94)  
Nikdo nikdy by neměl  
vyčítat jinému tíseň jeho,  
stalo se to už mnoha lidem:  
Silná touha omráčí hrdiny,  
otupí rozum moudrým.

[95](#95)  
Srdce jen ví,  
co blízko je srdci,  
milenec je s nitrem svým sám.  
Nejsou pro muže  
horší muka,  
než nic nemít rád.

[96](#96)  
Toto jsem poznal,  
když jsem v poli seděl  
a na své štěstí čekal:  
že tělem i duší  
je mi děvče,  
až nikdy jsem ji svou nemohl zvát.

[97](#97)  
Billingovu pannu  
jsem v posteli viděl  
jasnou jak slunce spát.  
Za její obětí bych  
rád obětoval  
královskou korunu.

[98](#98)  
Pozdě večer musíš,  
Ódine, přijít,  
chceš-li si nevěstu namluvit.  
Nikdo mimo nás  
nesmí vědět  
o našem společné poklesku.

[99](#99)  
Nedbal jsem rozvahy,  
rozkoš již chutnaje  
a milou milostné chvíle.  
Přesvědčen jsem byl,  
že mně patřit bude  
její přízeň i přátelství.

[100](#100)  
Když jsem pak přišel,  
družina celá  
na stráži stála.  
Planoucí oheň  
pochodně noční  
k milé mi cestu překazil.

[101](#101)  
Když časně ráno  
jsem se zas vrátil,  
zastihl jsem hlídku v hlubokém spaní.  
V posteli milé mé  
přivázáno však  
leželo protivné psisko.

[102](#102)  
Mnohá žena,  
na pohled milá,  
falešně smýšlí s mužem.  
Poznal jsem to,  
když chytrou pannu  
jsem lákal k lásce.  
Posměchem zlým mě  
zahrnula,  
nic jsem s ní neužil.  
* * *

[103](#103)  
Kdo veselý je doma  
a vlídný k hostům,  
sám sobě prospěje.  
Kdo paměť má výbornou  
a výřečnost,  
často dobrého dosáhne.  
Pověst mouly má ten,  
kdo jen málo zná říct,  
to patří k povaze hlupců.

[104](#104)  
Obra jsem vyhledal  
a domů se vrátil,  
mlčením bych jen málo dosáh.  
Mnoho slov jsem  
k svému prospěchu mluvil  
v Suttungových síních.

[105](#105)  
Gunnlöd mi podala  
zlatý pohár  
opojné medoviny.  
Záhy však jsem se jí  
zle odměnil  
za přátelskou přízeň  
a za strast srdce.

[106](#106)  
Zuby vrtadla jsem  
zapustil v skálu,  
aby mi do hloubky hlodaly stezku.  
Uprostřed jsem stál  
cest zlých obrů,  
pasoucích mi po životě.

[107](#107)  
Ženu jsem obloudil,  
dobře jí užil -  
máloco unikne moudrému.  
Básníků nápoj jsem  
nahoru přines  
do bytu věčných bohů.

[108](#108)  
Pochybuji,  
že bych byl přišel  
z obydlí obrů,  
kdybych byl v objetí  
neobelstil  
obrovu drahou dceru.

[109](#109)  
Druhého dne  
dovnitř vešli  
silní obři v síně Vysokého.  
Ptali se, zda Bölverk  
k bohům se vrátil,  
či zda ho ubil Suttung k smrti.

[110](#110)  
Na posvátný prsten  
přísahal Ódin:  
kdo jeho ujištění uvěří?  
Suttunga podvedl,  
o nápoj připravil  
a Gunnlödě způsobil pláč.

[111](#111)  
Čas je slovo pronést  
s věštcova stolce  
u Urdiny studně.  
Hleděl jsem a mlčel,  
hleděl a přemýšlel,  
vyslechl slova Vysokého.  
Soudy jsem slyšel o runách,  
o jejich všech smyslu,  
před síní Vysokého,  
v síni Vysokého  
jsem takováto slyšel slova:

[112](#112)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
v noci nevstávej,  
leč na výzvědy,  
neb na skryté-li musíš místo.

[113](#113)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
ženě kouzel znalé  
z náruče prchni,  
nedej, by tě svými objala údy.

[114](#114)  
Způsobí snadno,  
že zapomeneš  
na sněm i na výrok vládce.  
Nevzpomeneš jídla,  
ni jinošských her  
a se strastným srdcem půjdeš spát.

[115](#115)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
vdané ženě  
v ucho nešeptej  
svádivá slova.

[116](#116)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
před sebou máš-li  
přes hory cestu,  
na jídlo vydatné nezapomeň.

[117](#117)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
se svým neštěstím se  
nikdy nesvěřuj  
muži zlé mysli.  
Neboť u zlého muže  
málokdy se dočkáš,  
aby ti důvěru důvěrou splatil.

[118](#118)  
Řeči zlých žen  
život často stály  
i mocného muže.  
Leckdo dal hlavu  
pro lstivý jazyk,  
pro pouhou pomluvu.

[119](#119)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
věrného přítele  
rád přijímej  
a často k němu na návštěvu choď.  
Neboť trním zarůstá  
a vysokou travou  
cesta, na niž nikdo nevkročí.

[120](#120)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
s dobrým mužem  
důvěrně mluv  
a kouzlu útěchy se u něho uč.

[121](#121)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
nikdy první  
nenarušuj  
přátelství pouta.  
Starost ti bude  
sžírat srdce,  
nemáš-li komu se svěřit.

[122](#122)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
s hloupým mužem  
hovory dlouhé  
nikdy vést nechtěj.

[123](#123)  
Od špatného muže  
sotva kdy můžeš  
odměnu očekávat.  
Dobrý přítel ti však  
pověst zjedná,  
která tě oblíbeným učiní.

[124](#124)  
V pobratimství vstupuje,  
kdo pomýšlí  
sdělit s někým své srdce.  
Není nic horšího  
než neupřímnost,  
přítelem není, kdo pochlebuje.

[125](#125)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
s hloupým mužem  
neveď hádky,  
muž moudrý se  
často mírní,  
kde hlupec se pouští v půtku.

[126](#126)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
krpce nehotov,  
ni ke klání kopí,  
leč sobě samému.  
Dřou-li krpce  
a kopí je křivé,  
bude ti každý klnout.

[127](#127)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
zlem nazvi,  
co je zlé,  
a padouchům nepopřej pokoj.

[128](#128)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
ve zlu nikdy  
nehledej zálibu,  
vždy však ti drahým buď dobro.

[129](#129)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
v boji nevzhlížej  
nikdy vzhůru  
- strach se zmocňuje  
synů lidí -  
aby tě oči neočarovaly.

[130](#130)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
žádáš-li si  
s milou ženou  
radostné rozkoše,  
hezké sliby jí dávej  
a dodržuj je.  
Pro dobrý dar se nikdo nezlobí.

[131](#131)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
buď bdělý vždy,  
však ne přebdělý.  
Nejbdělejší při pití buď  
a s ženou přítele,  
a za třetí: nedej se  
zlodějem přelstít.

[132](#132)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
posměchem nestíhej  
pocestného,  
ni hosta hrubou hanou.

[133](#133)  
Sotva kdy ví,  
kdo doma sedí,  
jakého původu je příchozí.  
Nikdo není tak dobrý,  
aby chyby neměl,  
ni špatný tak,  
aby se k ničemu nehodil.

[134](#134)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
šediny proroka  
v posměch neber,  
často je moudré,  
co stáří mluví.  
Rozvážná slova  
slyšet můžeš  
z úst, jež jsou svraštělá  
jak scvrklý měch,  
jenž s kozí kůží  
a kravským bachorem  
ve větru visí.

[135](#135)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
na hosta nehubuj,  
nepřirážej dveře,  
soustrast měj s trpícím.

[136](#136)  
Silnou měj závoru,  
kdo stále musíš  
přijímat příchozí,  
hosta však obdaruj,  
ujít-li chceš  
zlým nemocem a neštěstí.

[137](#137)  
Radím ti, Loddfáfni,  
bys radu přijal,  
přijde ti vhod, přijmeš-li ji,  
nebudeš toho litovat nikdy:  
piješ-li pivo,  
patř na moc země:  
zem před opilstvím,  
před nemocí oheň chrání,  
dub před průjmem,  
před kouzlem klas,  
bez před svárem,  
před nenávistí měsíce síla,  
před žihadlem žíravina,  
runy před zlobou,  
co vytéká pije půda.

[138](#138)  
Vím, že jsem visel  
ve větrném stromu  
devět dlouhých nocí,  
oštěpem proklát  
v oběť Ódinovi, sám sobě samému,  
na onom stromě,  
o němž nikdo neví,  
z kterých kořenů roste.

[139](#139)  
Chléb mi nepodali  
ani chmelovinu,  
dolů jsem se díval:  
runy jsem zahlédl,  
s nářkem je zvedl,  
pak padl k zemi.

[140](#140)  
Devět mocných písní jsem  
od slavného přijal syna  
Böltora, Bestlina otce:  
napít jsem se mohl  
drahé medoviny,  
ochutnat z Ódröra.

[141](#141)  
Tu se mi dobře  
začalo dařit,  
magické jsem moudrosti nabyl,  
slovo za slovem  
hledalo slovo,  
čin za činem  
směřoval k činu.

[142](#142)  
Runy najdeš,  
rozluštěná slova,  
převelká slova,  
přemocná slova,  
jež barvou vyved velký básník,  
jež stvořili mocní bohové  
o Ódin ostrým vyryl rydlem.

[143](#143)  
Ódin Ásům,  
álfům Dáin,  
Dvalin skřítkům,  
Alsvinn obrům,  
já sám jsem některé vyryl.

[144](#144)  
Víš, jak se ryjí?  
Víš, jak je vykládat?  
Víš, jak se barví?  
Víš, jak se zkouší?  
Víš, jak prosit nutno?  
Víš, jak podávat oběť?  
Víš, jak ji poslat?  
Víš, jak ji porazit?

[145](#145)  
Lépe malá prosba  
než přílišná oběť.  
Dar si vždy oplaty žádá.  
Lépe poslat málo  
než mnoho porážet.  
.................  
Tak Tund ryl runy  
na počátku roků,  
tam právě postav,  
kam potom se vrátil.

[146](#146)  
Písně znám,  
jež nezná paní vládce  
a málokdo z mužů  
..............  
..............  
Pomoc se zve jedna,  
která ti pomůže  
při svárech, starostech  
a při všech strastech.

[147](#147)  
Jinou znám píseň,  
jíž potřebují,  
kdo chtějí lidi léčit.

[148](#148)  
Třetí znám píseň,  
již je mi třeba,  
bych spoutal nenávist nepřátel.  
Jí otupím  
ostří útočníků,  
jich oštěpy mě nezraní, ni úklady.

[149](#149)  
Čtvrtou znám píseň:  
jestli mi zle  
spoutají okovy údy,  
pak zapěji volnosti zpěv,  
že s nohou mi spadnou železa  
a poté s paží.

[150](#150)  
Pátou vím píseň:  
vidím-li vržený oštěp  
v zástup lidu letět,  
neletí tak prudce,  
bych jej nezastavil,  
pohledem-li ho postřehnu.

[151](#151)  
Šestou znám píseň:  
zraní-li mě kdo  
kořeny svěžího stromu,  
pak toho muže,  
jenž mou vzbudí zlost,  
strast stihne dřív než mne.

[152](#152)  
Sedmou znám píseň:  
vidím-li v plameni  
síň, v níž družina sedí,  
nehoří tak náhle,  
bych jej neuhasil,  
když začnu pravou píseň pět.

[153](#153)  
Osmou znám píseň,  
která je k užitku  
a lásce všem lidem:  
kde zloba roste  
mezi syny reků,  
tam brzo sjedná smír.

[154](#154)  
Devátou znám píseň:  
když donucen jsem  
plout s bárkou k břehům,  
nejprudší vítr  
na vlnách utiším  
a mír na moře sešlu.

[155](#155)  
Desátou znám píseň:  
v dálce když čarodějky  
vidím v povětří plout,  
zamávám na ně,  
že zbloudí a ztratí  
svou vlastní podobu,  
svou vlastní paměť.

[156](#156)  
Jedenáctou znám píseň:  
když staré přátele  
v boj mám vést,  
do štítu volám  
válečným křikem  
a oni mocně táhnou  
zdraví z vřavy,  
odevšad zdraví se vrátí.

[157](#157)  
Dvanáctou znám píseň:  
se stromu oběšence  
mrtvého vidím-li viset,  
pak rychle vyryji  
a vybarvím runy,  
až z jejich moci  
muž ten sestoupí  
a vymění se mnou slova.

[158](#158)  
Třináctou znám píseň:  
jestliže pachole  
vodou z plamene poleju,  
nepadne nikdy  
na bitevním poli:  
tomu muži meč neublíží.

[159](#159)  
Čtrnáctou znám píseň:  
mám-li pět  
o bozích posvátné báje,  
Ásů a álfů znám  
osudy všechny,  
které jsou ostatním utajeny.

[160](#160)  
Patnáctou znám píseň:  
již Tjódröri pěl  
před dveřmi Dellinga.  
Ásům pěl sílu,  
álfům úspěch  
a moudrost Mocnému.

[161](#161)  
Šestnáctou znám píseň:  
chci-li se švarnou děvou  
užít radosti a rozkoš,  
mysl obrátím  
milostné ženě,  
slast v srdce jí sešlu.

[162](#162)  
Sedmnáctou znám píseň:  
že sotva se mně vyhne  
žádoucí žena.  
...............  
...............  
Tyto písně budeš,  
Loddfáfni, postrádat  
ještě dlouhou dobu.  
Poslouží ti,  
když pochopíš je,  
budou ti k potřebě,  
přijmeš-li je,  
prospějí ti,  
když v paměť je vryješ.

[163](#163)  
Osmnáctou znám píseň,  
které nebudu učit  
nikdy dívku ni vdanou ženu  
- nejlepší poznání  
si pro sebe ponech,  
toť závěr všech zpěvů -  
jen nevěstu jí naučím,  
která v náruč mě obejme,  
aneb vlastní svou sestru.

[164](#164)  
Nyní jsou výroky Vysokého  
všechny vyzpívány,  
k službě lidským synům,  
ne k službě obřím synům.  
Zdar tomu, kdo pěl,  
zdar tomu, kdo pochopil!  
Užívej jich,  
kdos je uložil v paměť!  
Sláva vám, kdo slyšeli jste.

_Zdroj: Edda. Přeložil Ladislav Heger. Praha: SNKLU, 1962._
