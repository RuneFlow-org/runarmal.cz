---
title: Völuspá - Vědmina píseň
date: 2009-11-01
---

<a href="#1" id="1">1</a>  
Slyšte mě, všechny  
svaté rody,  
první i poslední,  
potomci Heimdalla!  
Chceš na mně, vládce,  
věrně bych řekla  
prastaré zvěsti,  
jež v paměti mám.

<a href="#2" id="2">2</a>  
Vzpomínám obrů  
z počátku věků,  
z nichž jsem se tehdy  
narodila.  
Znám devět světů,  
devět říší,  
hloubku znám kořenů  
slavného stromu.

<a href="#3" id="3">3</a>  
V úsvitu věků  
jen Ymi vládl,  
nebylo moře  
ni mohutných vln,  
nebyla země,  
ni nahoře nebe,  
jen pustá, bez trávy  
zela propast.

<a href="#4" id="4">4</a>  
Až zemi Burovi  
syni zdvihli,  
ti, kteří světlý  
stvořili svět.  
Slunce svítilo  
v kamenná sídla,  
země zarostla  
zelení trav.

<a href="#5" id="5">5</a>  
Slavný druh měsíce,  
slunce, z jihu  
kraj oblohy pravou  
objalo rukou.  
Neznalo slunce,  
kde sídlo jeho,  
hvězdy neznaly,  
kde jejich místa,  
měsíc nevěděl,  
jakou má moc.

<a href="#6" id="6">6</a>  
Tu vládcové světa  
na stolce zasedli,  
přesvatí bohové,  
a přemýšleli:  
jména dali  
měsíce dobám,  
noci i ránu  
a poledni rovněž,  
svítání, večeru,  
k výměře času.

<a href="#7" id="7">7</a>  
Sešli se Ásové  
na Idské pláni,  
co posvátné chrámy  
postavili,  
vyzdili výheň,  
tepali zlato,  
zrobili kleště,  
kdejaký nástroj.

<a href="#8" id="8">8</a>  
Hráli v kostky,  
v hojnosti žili,  
nic jim ze zlata  
nescházelo.  
Až tři přišly  
olbřímí ženy,  
osudu vládkyně,  
z domova obrů.

<a href="#9" id="9">9</a>  
Tu vládcové světa  
na stolce zasedli,  
přesvatí bohové,  
a přemýšleli:  
který z nich by  
měl skřítky stvořit  
z Brimiho krve,  
z Bláinových kostí.

<a href="#10" id="10">10</a>  
Nejmocnější byl  
Mótsogni stvořen  
ze všech skřítků  
Durin byl druhý.  
Ti ze země stvořili  
postavy mnohé,  
podobné lidem,  
jak Durin děl.

<a href="#11" id="11">11</a>  
Nýi a Nidi,  
Nordi a Sudri,  
Austri a Vestri,  
Altjóf, Dvalin,  
Bifur, Böfur,  
Bömbur, Nóri,  
Ánn a Anar,  
Ái, Mjödvitni.

<a href="#12" id="12">12</a>  
Veig a Gándalf,  
Vindálf, Tráin  
Tekk a Torin,  
Trór, Vit a Lit,  
Nár a Regin,  
Nýrad a Rádsvid,  
to je jmen skřítků  
správný výčet.

<a href="#13" id="13">13</a>  
Fíli, Kíli,  
Fundin, Náli,  
Hepti, Víli,  
Hanar, Svíur,  
Frár, Hornbori,  
Frég a Lóni,  
Aurvang, Jari,  
Eikinskjaldi.

<a href="#14" id="14">14</a>  
Čas je vyčíst  
všechny skřítky  
z družiny Dvalina  
až k Lofarovi,  
ty, kteří spěchali  
ze skalních sídel  
na písečné pláně  
Jörovallské.

<a href="#15" id="15">15</a>  
Byl to Draupni  
a Dólgtrasi,  
Hár, Haugspori,  
Hlévang, Glói,  
Skirvi, Virvi,  
Skafinn, Ái.

<a href="#16" id="16">16</a>  
Álf a Yngvi,  
Eikinskjaldi.  
Fjalar a Frosti,  
Finn a Ginnar -  
Proslulý bude,  
pokud žít budou  
na světě lidé,  
Lofarův rod.

<a href="#17" id="17">17</a>  
Až tři přišli  
z posvátné družiny,  
tři Ásové  
laskaví, mocní.  
Na zemi našli  
nemohoucí  
Aska a Emblu  
bez osudu.

<a href="#18" id="18">18</a>  
Neměli dechu,  
ni ducha, ni vůli,  
červeň v tváři,  
pohybu čilost.  
Dech dal Ódin,  
ducha Hoeni,  
líbeznost tváře  
laskavý Lódur.

<a href="#19" id="19">19</a>  
Vím jasan kde stojí,  
Yggdrasil jménem,  
vysoký strom,  
zrosený vlhce,  
stále zelený,  
nad Urdinou studní.  
Odtud vláha  
v údolí padá.

<a href="#20" id="20">20</a>  
Odtud tři děvy,  
divů znalé,  
přicházejí z bytu  
zpod kořenů stromu.  
Urd jméno je jedné,  
druhé Verdandi  
- runy ryly -  
Skuld jméno je třetí.  
Ty osud určily,  
uhnětly život,  
lidí dětem  
změřily dni.

<a href="#21" id="21">21</a>  
Vím, jak první  
vražda v svět přišla,  
když Gullveigu  
oštěp proklál,  
když v Hárově síni  
ji ohněm sžehli,  
třikrát sžehli  
třikrát zrozenou,  
znovu a opět -  
stále přec žije.

<a href="#22" id="22">22</a>  
Heid ji zvali,  
hostem kam přišla,  
prorockou vědmu,  
vládnoucí kouzly,  
jež čarami mysl mátla,  
žádoucí však vždy  
byla zlým ženám.

<a href="#23" id="23">23</a>  
Tu vládcové světa  
na stolce zasedli,  
přesvatí bohové,  
a přemýšleli:  
zda mají Ásové  
výkupné splatit,  
či oběti budou  
bohům všem patřit.

<a href="#24" id="24">24</a>  
Oštěpem mrštil  
do nepřátel Ódin.  
To byla první  
vražda v světě.  
Zbořeny byly  
zdi hradu Ásů.  
Bojovní Vanové  
vytrhli válčit.

<a href="#25" id="25">25</a>  
Tu vládcové světa  
na stolce zasedli,  
přesvatí bohové,  
a přemýšleli:  
kdo prostor naplnil  
neštěstím hrozným,  
kdo obrů rodu dal  
Ódovu dívku.

<a href="#26" id="26">26</a>  
Jen Thór se bil  
zachvácen běsem  
\- nezůstal sedět,  
když slyšel tu zvěst -  
zpřetrhány jsou  
přísahy, sliby,  
silná slova,  
navzájem daná.

<a href="#27" id="27">27</a>  
Vím, kde skryt je  
Heimdallův roh  
pod světlou korunou  
svatého stromu,  
zřím, jak se vylévá  
vlhký naň proud  
ze zástavy vládce -  
Ví někdo víc?

<a href="#28" id="28">28</a>  
Sama jsem seděla,  
když stařec přišel,  
hrozný Ódin,  
a v oko mi zřel.  
Proč ptáš se,  
proč pokoušíš mě?  
Vím dobře, Ódine,  
kams oko dal.  
V slavné je schováno  
Mímiho studni.  
Pije Mími  
každé ráno  
ze zástavy vládce -  
Ví někdo víc?

<a href="#29" id="29">29</a>  
Vybral pro mne  
vládce šperky,  
dal prorocký pohled mi  
v příští věky.  
Z světů žádný mně  
zatajen není.

<a href="#30" id="30">30</a>  
Zřela jsem valkyrje,  
válečné ženy,  
hotové k jízdě  
v junáků svět.  
Skuld měla štít,  
a Skögul rovněž,  
Gunn, Hild, Göndul  
i Geirskögul.  
To hrdinské jsou  
Herjanovy děvy,  
valkyrje, hotové  
v pole vyjet.

<a href="#31" id="31">31</a>  
Zřela jsem, jak Baldrovi,  
Ódinovu synu,  
určena byla  
krvavá oběť.  
Na pláni vysokou  
jsem viděla vyrůstat  
větévku zelenou  
zdobného jmelí.

<a href="#32" id="32">32</a>  
Z toho prutu,  
jenž útlý zdál se,  
zbraň hrozná vzešla,  
Höd jí hodil.  
Baldrův bratr,  
brzo zrozený,  
Ódinův syn,  
jednu noc starý,  
v boj se pustil,  
by pomstil zločin.

<a href="#33" id="33">33</a>  
Ruce nemyl,  
nečesal hlavu,  
až na hranici byl  
nepřítel Baldrův.  
Frigg plakala  
nad přetrpkou ztrátou,  
bolestí Valhally -  
Ví někdo víc?

<a href="#34" id="34">34</a>  
V poutech jsem viděla  
pod hájem zřídel  
ležet Lokiho,  
plného lsti.  
Tam sedí Sigin  
nad svým mužem  
ve velkém bolu -  
Ví někdo víc?

<a href="#35" id="35">35</a>  
Ostrými meči  
údolím jedu  
od východu spadá  
řeka Slíd.

<a href="#36" id="36">36</a>  
Stála na severu  
na Nidských pláních  
ze zlata síň  
Sindriho rodu,  
a jiná stála  
na Vlahém vrchu  
hodovní síň  
obra Brima.

<a href="#37" id="37">37</a>  
Síň jsem stát zřela  
od slunce daleko  
na mrtvých břehu  
s branou k severu.  
Kapky jedu  
kapají střechou,  
stěny jsou z hadích  
spleteny hřbetů.

<a href="#38" id="38">38</a>  
Zřela jsem brodit se  
bažinami  
vrahy a přátele  
křivých přísah  
a ty, kdo svedli  
svých bližních ženy.  
Tam Nidhögg se pásl  
na pohřbených mužích,  
vlk trhal těla -  
Ví někdo víc?

<a href="#39" id="39">39</a>  
Stařena seděla  
v Železném lese,  
o život pečujíc  
Fenriho dětí.  
Z nich všech jeden  
zvlášť zhoubcem bude  
tváři slunce,  
v podobě trolla.

<a href="#40" id="40">40</a>  
Masem se plní  
mrtvých mužů,  
bohů trůny  
rudnou krví,  
slunce se tmí  
nastávají léta  
lítých bouří -  
Ví někdo víc?

<a href="#41" id="41">41</a>  
Na hoře seděl,  
na harfu hrál  
obryně strážce,  
veselý Eggtér.  
Blízko mu pěl  
z ptačího háje  
jasný kohout,

<a href="#42" id="42">42</a>  
Zlatý hřebenáč  
zpíval ásům.  
Ten budí reky,  
vládce vojsk,  
a jiný zpívá  
pod zemí dole,  
krvavý kohout  
v komnatách Helje.

<a href="#43" id="43">43</a>  
Garm hrozně vyje  
před gnipskou slují.  
Pouta pukají,  
prchá Fenri.  
Spoustu vím zvěstí,  
do dálek zřím,  
přehrozný pád vidím  
vlády bohů.

<a href="#44" id="44">44</a>  
Bratr bude  
bojovat s bratrem,  
sourozenci zničí  
svazky rodu,  
zle je na zemi,  
zrazují ženy,  
meče planou,  
praskají štíty,  
burácí bouře,  
vlčí je věk,  
nikdo nikoho  
nechce šetřit,  
až celý svět  
propadne zkáze.

<a href="#45" id="45">45</a>  
Vzrušeni jsou  
Mímiho syni,  
hlas Gjallarhornu  
hlásí zkázu,  
třeskně troubí  
Heimdallův roh,  
Ódin mluví  
s Mímiho hlavou.

<a href="#46" id="46">46</a>  
Starý jasan,  
slavný Yggdrasil,  
chvěje se v kořenech,  
vlk pouta trhá.

<a href="#47" id="47">47</a>  
Garm hrozně vyje  
před Gnipskou slují.  
Pouta pukají,  
prchá Fenri.  
Spoustu vím zvěstí,  
do dálek zřím,  
přehrozný pád vidím  
vlády bohů.

<a href="#48" id="48">48</a>  
Hrým jede z východu  
se zdviženým štítem  
hrozný had  
hýbe mořem,  
ocasem bije.  
Orel křičí,  
vrhá se na mrtvé.  
Vyplouvá Naglfar.

<a href="#49" id="49">49</a>  
Loď pluje z východu  
s lidmi z Múspellu,  
přes řvoucí moře.  
Loki ji řídí.  
Se strůjce zla  
jdou síly hrůzy,  
s nimi se Býleifův  
žene bratr.

<a href="#50" id="50">50</a>  
Co je s Ásy,  
co je s álfy?  
Hřmí říše obrů,  
Ásové sněmují,  
sténají skřítci  
před skalní branou,  
vládci slojí -  
Ví někdo víc?

<a href="#51" id="51">51</a>  
Surt jede z jihu  
se zhoubcem větví,  
meče se blýskají  
sluncem bohů,  
pukají skály,  
padají běsové,  
po cestě v podsvětí  
putují muži,  
nebe se roztrhlo  
rachotem hromu.

<a href="#52" id="52">52</a>  
Tu bohyni vzchází  
nová bolest,  
když Ódin se vydá  
s vlkem se bít  
a se Surtem na Beljem  
skvělý vítěz.  
Tehdy své štěstí  
ztratí Frigg.

<a href="#53" id="53">53</a>  
Tu Sigtýrův  
přichází syn,  
mocný Vídar,  
bojovat s vlkem.  
Ostrým mečem  
Hvadrungovu synu  
probodne srdce.  
Pomstěn je otec.

<a href="#54" id="54">54</a>  
Tu proti netvoru  
přichází slavný  
Hlódynin syn  
bít se s hadem.  
Podlehne sani  
plné zloby  
mocný ochránce  
celého Midgardu  
\- mužové domovy  
opustit musí -  
devět kroků stěží  
drakovi uhnul Fjörgynin syn,  
bez hany vládce.

<a href="#55" id="55">55</a>  
Slunce se tmí,  
v moři zem tone,  
do hlubin padají  
hořící hvězdy,  
plameny celý svět  
pohlcují,  
sahá žár ohně  
k samému nebi.

<a href="#56" id="56">56</a>  
Garm hrozně vyje  
před Gnipskou slují.  
Pouta pukají,  
prchá Fenri.  
Spoustu vím zvěstí,  
do dálek zřím,  
přehrozný pád vidím  
vlády bohů.

<a href="#57" id="57">57</a>  
Znovu však vidím  
zvedat se z moře  
zelenou zemi  
jak v začátku věků.  
Nad proudy vod  
orel poletuje,  
který se skal rád  
po rybách slídí.

<a href="#58" id="58">58</a>  
Ásové se scházejí  
na Idské pláni,  
hovoří spolu  
o hrozné sani,  
vzpomínají  
velkých věcí,  
starých run  
vládce světa.

<a href="#59" id="59">59</a>  
Nyní se najdou  
na travnaté pláni  
zas zlaté kostky,  
jež k zábavě byly  
v počátku věků  
vládnoucím rodům.

<a href="#60" id="60">60</a>  
Pole bez osetí  
úrodu dají.  
Bezpráví padne,  
Baldr se vrátí.  
Höd a Baldr  
přebývat budou  
ve Valhalle -  
Ví někdo víc?

<a href="#61" id="61">61</a>  
Hoeni se ujme  
věšticích hůlek,  
obydlí synové  
obou bratří  
věčný svět nebe -  
Ví někdo víc?

<a href="#62" id="62">62</a>  
Sál vidím stát  
nad slunce jasnější,  
zakrytý střechou  
ze zářného zlata.  
Tam bude věrná  
družina bydlit,  
věčně se bude veseliti.

<a href="#63" id="63">63</a>  
Tu mocný s hůry  
sestoupí vládce,  
vítězný, věčný,  
k velkému soudu.

<a href="#64" id="64">64</a>  
Drak zdola přilétá  
z Nidských plání,  
temný pluje  
nad propastmi,  
na křídlech má  
mrtvá těla  
netvor Nidhögg.  
V nic propadá se.

_Zdroj: Edda. Přeložil Ladislav Heger. Praha: SNKLU, 1962_
