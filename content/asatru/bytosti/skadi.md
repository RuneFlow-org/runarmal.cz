---
title: Skadi (Skadhi)
date: 2009-11-01
---

Skadi bývá nazývána "zářící nevěstou bohů" a je dcerou obra Tjaziho, kterého zabili Ásové poté, co unesl Idunn s jejími jablky. Po smrti otce se vydala v helmě a kroužkové košili se zbraněmi v rukou do Ásgardu, aby Tjaziho pomstila, protože neměl žádné syny, kteří by tuto povinnost zastali. Ásové jí ale nabídli usmíření: první podmínkou bylo, že Skadi rozesmějí a za druhé si směla vybrat mezi Ásy manžela, ale pouze podle nohou. Skadi si přála Baldra, proto vybírala podle nejhezčích, ale ty patřily Njördovi. Výběr ženicha podle nohou se stal jedním z rituálních her na svatbách.

Události, které přinutily Skadi se rozesmát, také připomínají rituály plodnosti. Podle Snorriho Loki přivázal jeden konec řemene ke svým varlatům a druhý ke koze. Komický obraz obou skučících tvorů přinutil Skadi ke smíchu. Lokiho klamné vykleštění nám připomíná kult Freyje.

Zbytek příběhu popisuje konec manželského svazku. Njörd chtěl zůstat ve svém domě Nóatúnu v moři, kde ale Skadi nesnášela křik mořských ptáků, zatímco Njörd nemohl vystát vytí vlků ve Skadině rodném domě Thrymheimu uprostřed hor. Podle jednoho zdroje se dohodli na střídavém pobytu na obou místech, podle jiného se rozešli a Skadi se provdala za Wotana jako jeho druhá žena.

Ačkoli Skadi pochází z rasy obrů, místní jména ukazují, že byla uctívána nejvíce ve východním Švédsku jako "Bohyně sněžnic" a i Snorri ji často popisuje jak střílí z luku a loví zvěř. Její jméno může znamenat "Stín" nebo "Pohroma". Když Ásové připoutali Lokiho ke skále, byla to právě Skadi, kdo nad jeho obličej zavěsil jedovatého hada, čímž dovršila svoji pomstu za smrt otce.

{{< load-photoswipe >}}
{{< gallery dir="/images/asatru/bytosti/skadi/" />}}
