---
title: Heimdal (Heimdallr)
date: 2009-11-01
---

Heimdal je znám jako strážce duhového mostu Bifröstu, který jej chrání před obry z Jötunheimu. Potřebuje méně spánku než pták, vidí na sta kilometrů v noci stejně jako ve dne a slyší růst trávu na loukách i srst na ovcích. Tak jako je strážcem, je i dárcem moudrých a vychytralých rad. To můžeme vidět v [Písni o Trymovi](/sagy/starsi-edda/trymskvida-pisen-o-trymovi), v níž poradí Thórovi, aby se oblékl do svatebních šatů a v přestrojení za Freyju se vydal za obrem Trymem získat zpět své kladivo Mjöllni. 

Heimdal je schopen vidět do budoucnosti stejně jako Vanové. Vlastní roh **Gjallarhorn** (Zvučný roh), na který zatroubí ve chvíli, kdy proti Ásgardu vytáhnou nepřátelé bohů při počátku Ragnaröku. Heimdal je světlý a zářící bůh, říká se mu Bílý Ás a má zuby ze zlata. Vlastní síň **Himinbjörg**. 

V mýtech je popisován jako nepřítel Lokiho, který ukradl Freyjin náhrdelník Brisingamen. Heimdal Lokiho objeví přeměněného do podoby tuleně a náhrdelník vrátí. Oba se vzájemně zabijí při Ragnaröku. 

Podle [Vědminy písně](http://runarmal.cz/sagy/starsi-edda/voluspa-vedmina-pisen) se narodil z devíti matek na okraji světa. Heimdal stejně jako Ódin obětoval část svého nejdůležitějšího smyslu - ucho, aby se mohl napít z Mímiho studny. 

[Píseň o Rígovi](http://runarmal.cz/sagy/starsi-edda/rigstula-pisen-o-rigovi) ze Starší Eddy vypráví o Heimdalovi, který v přestrojení za Ríga cestuje do Midgardu a rozděluje lid do společenských vrstev.

{{< load-photoswipe >}}
{{< gallery dir="/images/asatru/bytosti/heimdal/" />}}
